<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en" class="calibre">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre1">
<p class="block_3" id="calibre_pb_7"> </p>
	<p class="block_"> </p>
	<p class="block_"> </p>
	<h2 id="id_Toc63112699" class="block_6">එක් සැන්දෑවක්</h2>
	<p class="block_"> </p>
	<p class="block_8">ක්ලීබර් දුම් නැව ඇගේ ගමන නැවැත්වූවාය. අප ඉදිරියේ විහිදී තිබූ මනරම් බවුජි බොක්ක දෙස බලා සිටි මම කුල්මත් වීමි. කාබයිල් වනාන්තරවලින් වැසී තිබු උස් කඳු, රත්තරන් පැහැති කහ වැල්ලෙන් මායිම් වූ නිල් මුහුද ඈතින් ඇස ගැටෙද්දි සූර්යයා තම තේජස කුඩා නගරයේ සුදු නිවාස මත නොකඩවා වැගිරුවේය. </p>
	<p class="block_8">උණුසුම් අප්‍රිකානු මදනල මගේ නාසයට වහනය කළේ කාන්තාරයේ සුවඳ මාත්‍රාවකි. උතුරින් පැමිණි කවර හෝ මිනිසුන් ඒ උදාර ගුප්ත මහාද්විපයේ සුගන්ධය තේරුම් ගන්නේ කලාතුරකිනි. අපරිමාන ලෝකයේ නීග්‍රෝවරුන්ට අයත්වූ අප්‍රකට මායිම් අවට ප්‍රදේශවල පැස්බරුන්, ඔටුවන්, ගැසල්, හිපපොටේමස්, ගෝරිල්ලන් හා අලින්ද පදිංචි වී සිටි එම ආගන්තුක භූමියේ මම තෙමසක් රස්තියාදු වීමි. සුළඟේ වැනෙන පතාකයන් සේ පිම්මේ දුවයන සුදු අරාබි අසුන් මම දිටිමි. කාන්තාරයේ මේ සුදු කුරුල්ලන් ඔසවාගෙන යන දුඹුරු කූඩාරම් යට මම නිදා ගතිමි. පුළුල් සැහැල්ලු ඉන්ද්‍රජාලික ක්ෂිතිජය මම උරා ගත්තෙමි. </p>
	<p class="block_8">මේ අවසන් විනෝද යාත්‍රා ගමනින් පසු මට ආපසු යාමට සිදුව ඇත. සිතෙහි පැලපදියම්ව ඇති නීරස ඕපාදූප සහ කෙළවරක් නොමැති අතට අතදීම් ඇති ප්‍රංශයේ පැරිස් නගරයට යා යුතුව ඇත. </p>
	<p class="block_8">ඉතා ආදරණීය, ඉතා නවමු, ඉතා කෙටියෙන් ක්ෂණිකව දුටු මේ සියලු දෙයින්ම ඉතා දැඩි ශෝකයෙන් යුතුව සමුගත යුතුව ඇත. </p>
	<p class="block_8">කුඩා බෝට්ටු සමූහයක් දුම් නැව වට කර ගන්නා ලදි. අළු පැහැති, නටබුන්වූ පැරණි පවුලක නිවස ඉදිරියේ ලාංඡනයක් මෙන්වූ ඇතුළුවීමේ දොරටුවක් ඇති හමුදා නිවස්නයේ පැරණි සර්සෙන් ගේට්ටුව අසළවූ වරායට මම ඉක්මනින් ළඟා වීමි. </p>
	<p class="block_8">මා සිටියේ සූට්කේසය පැත්තකින් තබාගෙන ගමන් මාර්ගයන්හි නැංගුරම් ලෑ විශාල නෞකාව දෙස බලමින්ද නේපල්ස්හි තිබෙනවාට වඩා අතිශයින් සුන්දරවූ වෙරළේ සුන්දරත්වයෙන් පිනා යමින් අජාකියෝ සහ කෝෂියාහි පෝටෝ වලට වඩා ලස්සන වූ නිල් ජලයෙහි නැහැවෙමින් තිබූ අති සුන්දර කඳු වළල්ලද නරඹමිනි. එසේ සිටියදි බර අතක් මගේ උරහිසෙහි රැඳෙනු මට දැණින.</p>
	<p class="block_8">හැරී බැලූ මා දුටුවේ උස, දිගු රැවුළකින් යුතු පිදුරු තොප්පියක් හිස පළඳා මෘදු වූල් රෙද්දකින් සැකසු ඇඳුමකින් සැරසී නිල් ඇස්වලින් මා දෙස බලා සිටි මිනිසෙකි. </p>
	<p class="block_8">“ඔයා මගේ පරණ පාසල් මිත්‍රයා නේද?”</p>
	<p class="block_8">“වෙන්න පුළුවන්, මොකක්ද ඔයාගෙ නම?”</p>
	<p class="block_8">“ට්‍රෙමුලන්.”</p>
	<p class="block_8">“ට්‍රෙමුලන්, දෙයියනේ, ඔයා මගේ පන්තියේ නේන්නම් හිටියෙ.” </p>
	<p class="block_8">“අනේ කොල්ලො, මම නම් ඔයාව එක පාරින්ම හඳුන ගත්ත.”</p>
	<p class="block_8">ඔහුගේ දිගු රැවුළ මගේ කම්මුල් වල ඇතිල්ලිනි. මා දැකුමෙන් ඔහු මහත් අමන්දානන්දයට පත්වූ බව පෙණින. මිත්‍රත්වය ප්‍රකාශ කිරීමත් මගේ පැරණි පාසල් සගයා නැවත හමුවීමත් මට මහත් ප්‍රීතියක් ගෙන දුන්නෙන් මම ඔහුගේ දෙඅත් තදින් අල්ලා මිරිකීමි. </p>
	<p class="block_8">ට්‍රෙමුලන් වසර හතරක්ම පාසලේ මගේ හොඳම මිතුරා විය. </p>
	<p class="block_8">ඒ දිනවල ඔහු උස, ලොකු රවුම් ඔලුවක් තිබු සිහින් ශරීරයකින්, පටු පපුවකින්ද, දිගු පාදවලින්ද යුත් පාසල් සිසුවකු විය. </p>
	<p class="block_8">අපේ පන්තියේ ඉහළම තෑගි ලබා ගත්තේ ට්‍රෙමුලන්ය. ඔහු ඉතා බුද්ධිමත්, අපූරු කුසලතාවයෙන් යුත් විරල සුනම්‍ය චින්තනයකින් සහ නෛසර්ගික බුද්ධියකින් සාහිත්‍යයට කැමැත්තක් දැක්වූවෙක් වූයේය. ඉදිරියේදී ඔහු ප්‍රසිද්ධ ප්‍රශංසාවට බඳුන් විය හැකි අයකු බව අපි විද්‍යාලයේදීම තහවුරු කරගෙන සිටියෙමු. ඔහු කවියෙකු වනු ඇතැයි අපි සිතුවෙමු. ඔහු ලියූ කවිවල මුළුමනින්ම වාගේ වූයේ විචක්ෂණ ලෙස යෙදූ භාවාත්මක අදහස්ය. පැන්තොයෙන් දිස්ත්‍රික්කයේ ඖෂධ වෙළෙන්දකු වූ ඔහුගේ පියා විශ්වාස කළේ එය ඔහුව පොහොසතෙකු නොකරන බවය.</p>
	<p class="block_8">ඔහු ඔහුගේ උපාධිය ලබා ගත් පසු මට හමුවූයේ නැත. </p>
	<p class="block_8">“ඔයා මොනවද මෙහෙ කරන්නෙ?” මම පුදුමයෙන් කෑගැසුවෙමි.</p>
	<p class="block_8">“මම දැන් මෙහේ පදිංචි කරුවෙක්” ඔහු පැවසුවේ මඳ සිනහවක් නගා ගනිමිනි.</p>
	<p class="block_8">“මොනවා? ඔයා මෙහෙ වගා කරනවද?”</p>
	<p class="block_8">“වගා කරල ඒවයේ අස්වැන්න ගන්නව”</p>
	<p class="block_8">“මොනවද?”</p>
	<p class="block_8">‘මිදි, මම හදන වයින්වලට</p>
	<p class="block_8">ඔයා සාර්ථකද?”</p>
	<p class="block_8">“හුඟක්”</p>
	<p class="block_8">“මට හරි සතුටුයි කොල්ලො.”</p>
	<p class="block_8">“ඔයා හෝටලයකට යන ගමන්ද හිටියෙ?”</p>
	<p class="block_8">“ඇත්තටම ඔව්.”</p>
	<p class="block_8">“හෝටලයකට යනවා වෙනුවට මාත් එක්ක මගේ ගෙදර එන්න.”</p>
	<p class="block_8">“ඒත්...”</p>
	<p class="block_8">“ඒව ඔක්කොම හරි.” ඔහු හැරී, </p>
	<p class="block_8">“ගෙදරට යමු අලි”</p>
	<p class="block_8">අප දෙස බලා සිටි නීග්‍රෝවරයාට පැවසුවේය.</p>
	<p class="block_8">“හොඳයි මහත්තයෝ” </p>
	<p class="block_8">එසේ පිළිතුරු දුන් ඔහු මගේ සූට්කේසය ඔහුගේ කර මතට ගෙන කළු කකුල් වලින් දූවිලි අවුස්සමින් දුවන්නට වූයේය. </p>
	<p class="block_8">ට්‍රෙමුලන් මා කැටුව යන්නට වූයේ මගේ අතින් අල්ලා ගෙනය. පළමුව ඔහු මගෙන් විමසන්නට වූයේ මගේ සංචාරය පිළිබඳව මගේ හැඟීම්ය. යහපත් උද්යෝගිමත් පිළිතුරු වලට ඔහු වඩා කැමැත්තක් දැක්වූ බව පෙණින. ඔහුගේ නිවස වූයේ පැරණි යෝනක නිවසකි. එය මැද මිදුලක් සහිත පාර පැත්තට ජනෙල් නොමැති කඳු මුහුණතක සෑදු ඉස්මතුව පෙනෙන නිවසක් විය. මෙම කඳු මුහුණත අසල්වැසි නිවෙස්, මුහුදු බොක්ක, වනාන්තර කඳු සහ මුහුදෙන් ඉස්මතුව තිබිණ.</p>
	<p class="block_8">“ඔව් ග්‍රීෂ්ම කාලෙදි. අපි හවසට උඩටම යමු. ඔයා කැමතිද මාළු බාන්න යන්න.”</p>
	<p class="block_8">“මොන විදිහටද?”</p>
	<p class="block_8">“පන්දම් එළියෙන් මාළු අල්ලන්න.”</p>
	<p class="block_8">“ඔව් මම කැමතියි.”</p>
	<p class="block_8">“එහෙනම් අපි රෑ කෑමෙන් පස්සෙ යමු. ගිහින් ඇවිත් වහලය මතු පිටදි සිසිල් බීම බොමු.”</p>
	<p class="block_8">මා ස්නානය කළ පසු ඔහු සිත වසඟ කරවන මුහුද දෙසට පෙළින් පෙළට ක්‍රමානුකූලව ඇදී යන සුදු නිවෙස් පෙළින්  යුතු මනරම් කැබයිල් නගරය බැලීමට මා කැඳවා ගෙන යන ලදි. අඳුර වැටීමත් සමග නිවසට පැමිණි අප ප්‍රණීත ඉස්තරම් රාත්‍රී භෝජනයකින් පසු ජැටිය වෙත පිටත්ව ගියෙමු. කිසිවක් දක්නට නොලැබුන නමුත් වීදිවල ආලෝකයද නිවි නිවී දිළිසෙන අප්‍රිකානු දිව්‍යලෝකයේ විශාල තරුද දක්නට ලැබිණ. </p>
	<p class="block_8">වරායේ කොණක බෝට්ටුව නවතා තිබිණ. අප බෝට්ටුවට ගොඩවූ වහාම මට හරියටම මුහුණ නොපෙණුන මිනිසෙකු බෝට්ටුව පදවන්නට පටන් ගත් අතර මගේ මිතුරා ගිනි කබල දල්වන්නට සූදානම් කළේය. </p>
	<p class="block_8">“ඔයා දන්නවද, මට හොඳට ඉලක්කයට හෙල්ලෙන් අනින්න පුළුවන්, කාටවත් ඒතරම් හොඳට ඉලක්කය ගන්න බෑ.”</p>
	<p class="block_8">මම මගේ මිතුරාට සතුට ප්‍රකාශ කළෙමි.</p>
	<p class="block_8">කෘත්‍රිමව ඉදිකරන ලද දිය කඩනයක් වටා ගිය අපි දැන් සිටියේ වතුරේ ගොඩ නැගූ කුලුනු බඳුවූ හෙවනැලි ඇති ගලින් පිරුණු මුහුදු බොක්කක බව මට හැඟිණ. මුහුද, ගින්නක් බඳුව සුදු ලා නිල් දීප්තියකින් දැල්වෙන බව මට ක්ෂණිකව වැටහි ගියේය. හබල මෘදුව රිද්මයානුකූලව එහි වැදී අවලක්ෂණ සෙලවෙන ගිනිදැල්ලක්ව දැල්වී අප බෝට්ටුව යන මග පසු පස පැමිණ ජල පහරේ පෙරළී මියැදුනේය. ඉහළ සිට නැමී බැලූ පසු හබල විසින් ඇති කළ දීප්තියෙන් අඩු ආලෝකය මුහුදේ විසිරුවා හැරියේ විස්තර කළ නොහැකි මුහුදු ගින්නකි. චලනයෙන් වෙවුලුම් ඉපදවූ ගිනි දැල් ජලය ආපසු පැමිණි සැනින් මිය ගියේය. ආලෝක ධාරාව මත්තෙන් අපි තිදෙනා අඳුර හරහා ලිස්සා ගියෙමු. </p>
	<p class="block_8">අපි යමින් සිටින්නේ කොහිද? මට මගේ මිතුරන් නොපෙනුන නමුදු හබලෙන් විසි කරනු ලබන දිලිසෙන දිය රැළි සහ ජල පුලිඟු දැක ගත හැකි විය. උෂ්ණත්වය තීව්‍ර විය. අඳුර දැනී ගියේ උඳුනක රත් වන්නාක් මෙනි. මිනිසුන් දෙදෙනකු සමග නිහඬව යාත්‍රා කරනා බෝට්ටුවේ ගුප්ත ගමන මගේ සිත තුළ ඇති කළේ නොසන්සුන් බවකි. </p>
	<p class="block_8">බල්ලන් - රතු ලෝම වැස්මෙන් යුතු දැඩි මාංශ පේශීන් හා දීප්තිමත් ඇස් ඇති අරාබි බල්ලන්- ඈතින් බුරනු ඇසිණ. මේ මහා භූමියේ වෙරළේ සිට කාන්තාරයේ ගැඹුර දක්වා ඇවිදින සංචාරක ගෝත්‍රයන් තැනින් තැන කූඩාරම් අටවා ගනි. සෑම රාත්‍රියකම මේ ඇසෙන්නේ කූඩාරම්වල සිට එන ඒ බිරුම් හඬය. නරින්, හයිනාවන්, හිවළුන්, මේ හඬට ආපසු පිළිතුරු සපයන්නෝය. සැකයක් නොමැතිවම ඒ ඇසුණේ හුදකලා වූ සිංහයෙකු එතරම් ඈත නොවු ඇට්ලස් කඳුවල යම් කපොල්ලක සිට ගොරවන හඬය.</p>
	<p class="block_8">හදිසියේම බෝට්ටුකරුවා බෝට්ටුව නැවැත්තුවේය. අපි සිටියේ කොහේද? කුරුටු ගාන සිහින් හඬක් මා අසලින්ම ඇසිණ. ඇණියේ එල්ලි තිබු පාවෙන අවමංගල දර සෑයක් මෙන් පෙණුනු දර ගොඩ ගසා තිබූ යකඩ ගරාදියක් දෙසට දුර්වල එළියක් රැගෙන යන අතක් -අතක් පමණක්- මම ගිනි කූරු එළියෙන් දුටිමි. </p>
	<p class="block_8">මම පුදුමයෙන් මෙම අලුත් දසුන දෙස නොයිවසිලිවන්තව බලා සිටියෙමි. මා සිටියේ පුදුමයට පත්වය. වේලුනු හෙදර් අහුරකින් සිහින් ගිනි දල්ලක් මතුව ආ අතර එය පුපුරන්නට පටන් ගත්තේය. මම තැති ගැන්මෙන් බලා සිටියෙමි. නිදිබර රාත්‍රියේ, දුෂ්කර රාත්‍රියේ පැන නැගුණු දැවෙන ගිනි ජාලාවේ උද්දීපනය අඳුරු ඝන වැස්ම, අපට ඉහළින් එල්ලී වැටිණ. බෝට්ටුව සහ මිනිසුන් දෙදෙනා, මහලු, සිහින්, දුර්වර්ණ, රැළි වැටුණු, හිසේ ගැට ගැසූ රෙදි කඩක් සහිත යාත්‍රිකයාද ට්‍රෙමුලන්ගේ ශෝභන රැවුළ ද දිස්නය දෙමින් පෙණින.</p>
	<p class="block_8">“ඉදිරියට” ඔහු කෑගැසුවේය. අප සමග ගමන් කරන ගොම්මන යටින් ගිනිදැල් පිරිවරා මහලු මිනිසා හබල් ගසන්නට වූයේය. ගිනි කබලට ට්‍රෙමුලන් විසිකළ දර කැබැල්ලෙන් ගිනි කබල දීප්තියෙන් ඇවිලෙන්නට වූයේය. </p>
	<p class="block_8">නැවත වරක් පැත්තකින් එබී බැලූ විට මුහුදු පතුල පෙණින. බෝට්ටුවට අඩි කීපයක් පහතින්, ජලය තමාගේ අපූර්ව රාජධානිය නිරාවරණය කර පෙන්වීය. ඉහළ තිබෙන වාතය මෙන්ම ජලයද සතුන්ට හා ශාඛයන්ට ජීවය ලබා දුන්නේය. ගල් කුළු දක්වාම ගිනි කබල තම දීප්තිමත් ආලෝකය මුදාහලෙන් අප විස්මයට පත් කළ රතු, රෝස, කොල සහ කහ පැහැති වල් පැළෑටි වලින් යුතු ඒ වනාන්තරය මතු පිටින් අපි ඇදී ගියෙමු. සුරඟනාවන් හැදුවාක් මෙන්වූ පෙනුමක් ගෙන දුන් ඒවා සිහින බවට හැරවින. - සිහිනය පැන නැංගේ ගැඹුරු සාගර පතුලෙනි. මේ පැහැදිලි විනිවිද පෙනෙන ජලය දකින්නේ නොමැතිව කිසිවකුට ඒ පිලිබඳව සිතා ගත නොහැකිය. අප අතරට අමුතු මායාවි හැඟීම පැමිණීමට හේතු වූයේ සිහින ලෝකයක මෙන් අද්භූත බවක් මේ අදහා ගත නොහැකි වෘක්ෂලතාදි ශාකනය ඇති කළ බැවිනි.</p>
	<p class="block_8"> වරින් වර මතු පිටට පැමිනි කේශ කලාපයක් බඳු වල් පැළෑටි  බෝට්ටුවේ සෙමෙන් ගමන නිසා තදබල ලෙස කැලඹින. </p>
	<p class="block_8">මුහුදු පැළෑටි  අතරේ ඉක්මනින් ගමන් කළ රිදී පැහැති සිහින් මාළුවෙක් තත්පරයක් පෙනී සිට දර්ශනයෙන් නොපෙනී ගියේය. අනෙක් උන් ජලාශ්‍රිත යටි වගාවේ සුන්දරව දිලිසෙමින් අල්ලා ගත නොහැකිව පාවෙමින් නිශ්චලව නින්දේ සිටියහ. කකුළුවෙකු ගුලකට රිංගා හැංගන්නට දිව ගියේය. කලාතුරකින් දක්නට ලැබෙන නිල් පැහැති විනිවිද පෙනෙන ජෙලි මාළුවෙක් - සුදු මැලි නිල් පැහැති මලක්, මුහුදේ සැබෑ මලක් - බෝට්ටුව උපද්දන මඳ දිය රැළිවලට තම ධ්‍රැව ස්කන්ධය ඇද ගෙන යාමට ඉඩදී සිටියේය. ඉන්පසු එක්වරම ඝණ වීදුරු ධුමීකාවක් යටින් බිම් පතුල නොපෙනී ගියේය. විශාල පර්වත සහ අඳුරු පැහැති මුහුදු පැළෑටි  ගිනි කබලේ ආලෝකයෙන් නොපැහැදිලිව දිදුලනවා මම දුටිමි.</p>
	<p class="block_8">ට්‍රෙමුලන් ඇනියේ සිටගෙන සිය සිරුර ඉදිරියට නවාගෙන ගල්, වල් පැළෑටි සහ ජලය දෙස කොකු හෙල්ලය අත තබාගෙන සැලකිල්ලෙන් බලා සිටියේ අධික වේගයෙන් ගමන් කරන ගොදුර තමා වෙතින් පලා යතැයි සිතාය. එක්වරම ඉක්මන් සියුම් චලනයකින් ඔහු තම ආයුධයේ දෙබල් හිසේ උල මුහුද තුළට වේගයෙන් ඇන්නේ අපෙන් ඉවතට පීනා ගිය විශාල මාළුවකුටය.</p>
	<p class="block_8">ට්‍රෙමුලන්ගේ ක්ෂණික චලනය වීම් හැර මට කිසිවක් නොපෙනුන නමුදු ඔහු උගුරෙන් නැගූ ඒකාකාර හඬ පමණක් ඇසිණ. ගිනි කබලෙන් විහිදුනු ආලෝකයෙන් තෝමරයේ යකඩ දත්වලින් පසාරු වී දඟලන විශාල මුහුදු ආඳෙකු මම දුටිමි. ඌ දෙස බලා ගින්දරට ඉහළින් අල්වා මටද පෙන්වා බෝට්ටුවේ පතුලට විසිකර දැම්මේය. පස් පොළකින් තුවාල වී සිටි මේ මුහුදු සර්පයා එහා මෙහා ලිස්සමින් ඇඹරෙමින් මගේ කකුලේද ඇතිල්ලෙමින් බේරෙන්නට ගුලක් හෙව්වේය. ඉන්පසු බෝට්ටුවේ පරාල දෙකක් අතර වූ දිය කඩිත්තක් සොයා ගෙන වකුටුව මුළුමනින්ම පාහේ මැරුණාක් මෙන් රවුමට රවුමට ඇඹරෙන්නට වූවේය. </p>
	<p class="block_8">සෑම විනාඩියකදීම ට්‍රෙමුලන් අපුරු දක්ෂකමකින් හා මවිත කරවන වේගයකින් කරදියෙහි ජීවත් වන්නන් එකතු කරන්නට වූයේය. පිළිවෙළින්, ගින්දරට ඉහළින් අල්ලා සිටි මහත් පීඩාවකින් ගැහෙන රිදී අඟුළුවා, ආඳන්, පැල්ලම් සහිත වූ දැති මුහුදු අශ්වයින්, දැල්ල සහ ආරක්ෂිත ද්‍රාවණයක් විහිදු ඇතැම් අවස්ථාවලදී මුහුදු කළු පැහැ ගත් අවලක්ෂණ මාළුවකුද බෝට්ටුව පුරා මම දිටිමි. </p>
	<p class="block_8">රාත්‍රියේ, විටෙක කෙටියෙන්ද විටෙක දිගුවද විටෙක ඈතින්ද තවත් විටෙක ළඟින්ද මට ඇසුණු තියුණු සියුරු සන් හඬ, කුරුල්ලන්ගේ යයි සිතූ මා, ඒ හඬ කොහෙන් පැමිණෙන්නේදැයි බැලීමට උත්සාහ දරමින් හිස ඔසවා බැලීමි. සැකයක් නොමැතිවම ගින්දරට ආකර්ෂණය වූ අප්‍රමාණ, අඛණ්ඩවූ තටු, වළාවක් මෙන් අපට ඉහළින් ගැවෙසෙමින් තිබෙනවා විය හැකිය. විටෙන් විට පැමිණි ඒ කන් සිදුරු කරවන තරමේ ශබ්දය මුහුදෙන් පැමිණෙන සෙයක් දක්නට ලැබිණ. </p>
	<p class="block_8">“මොකක්ද ඔය ඇහෙන නළාහඬ?” මම ඇසීමි.</p>
	<p class="block_8">“ඒ වැටෙන ගිනි අඟුරු”</p>
	<p class="block_8">ඇත්ත වශයෙන්ම ඒ ශබ්දයට හේතු වූයේ ගිනි කබලෙන් දර කෝටු දැවී විසුරුවා හැරි ගිනි අඟුරු ය. ගිනි කබලේ දර දැවී විසුරුවා හැරි ගිනි අඟුරු හෝ ගිනි දැල් සමහර අවස්ථාවකදි කට වසාගෙන හිනාවෙන අයුරින්ද තවත් විටෙක අප පසුකර යන කුරුල්ලකුගේ තටු වලින් නැගෙන හඬක් මෙන් මෘදුව අනියම් විරෝධයක් පාමින් නිවී ගියේය. දුම්මල බින්දු කාල තුවක්කු උණ්ඩ මෙන් හෝ බමරුන් මෙන් ගුම් නාදයක් දෙමින් එක්වරම ජලයට වැටී විනාශ වී ගියේය. ඇත්ත වශයෙන්ම එය පෙන්නුම් කරන ලද්දේ අප අසල මංමුලාවි සැරි සරන ජීවන සෙවනැලි නගන විස්තර කළ නොහැකි දුර්වල මුණු මුණුවයි.</p>
	<p class="block_8">එක්වරම ට්‍රෙමුලන් කෑගැසුවේය. </p>
	<p class="block_8">“ආ.... කාලකන්නියා!”</p>
	<p class="block_8">ඔහු ඔහුගේ තෝමරය ගසා ඇද්ද විටදි මා දුටුවේ කරුවේ දත්වල රවුමට වෙළී ලීයේ ඇලුනු ගැහෙමින් තිබු රතු ලොකු මස් ගුලියක් වැනි දෙයකි. දිගු මෘදු ග්‍රාහක වලින් වැසුනු චූෂක වලින් තෝමරය මිට වටා එතෙමින් ලිහෙමින් ඒ සිටියේ බූවල්ලෙකි.</p>
	<p class="block_8">ඔහු ඔහුගේ ගොදුර ඔසවාගෙන සිටි අතර මුහුදු අපරූපියාගේ විශාල ඇස් මා වෙත යොමුව ඇති බව පෙණින. ඉදිරියට නෙරූ බිහිසුනු ඇස්, තුවාලයක දිය පිරුණු සිදුරු ලෙසින් දිස්වින. නිදහස් යයි සිතූ සතා උගේ ස්පර්ශේන්ද්‍රියන්ගෙන් එකක් මා දෙසට සෙමින් විහිදුවේය. අග්‍රය සිහින් කෙන්දක් බඳුවූ නම්‍යශීලී බාහුවෙන් ආසනය අල්ලාගෙන අනෙකේ වක දිග හැර උස්සා පළමුවැන්න කළ දේම කළේය. මෘදු රතු සවි නැති ස්කන්ධයක් වූ ඒ පණ ඇති ආශය කෙරෙහි මා තුළ ඇති වූයේ සානුකම්පික හැඟීමකි. ට්‍රෙමුලන් සිය පිහිය දිග හැර සට පට ගා සතාගේ ඇස් අතරට වේගයෙන් ඇන්නේය. අපට සුසුමක්, ගැලවීමේ හඬක් ඇසිණි. බූවල්ලාගේ චලනය නතර විය. එය මරණය නොවීය. මේ තන්තුමය පටක ශරීරය ලෙහෙසියෙන් ජීවය අත් නොහරින්නේ වූවද එහි බලය විනාශ වී ගොස්ය. උගේ නහර පුපුරා ගොස්ය, ඌට නැවත කිසිදා ලේ උරා බීමට හො කකුළුවකු වියළී යනතුරු උරා බීමට නොහැකිය. </p>
	<p class="block_8">ට්‍රෙමුලන් බෝට්ටුවේ පැත්තක ප්‍රයෝජනයට ගත නොහැකි ග්‍රාහකවල පැටලුම් දිග හරිමින් සිටියදි එක්වරම කෝපයෙන් කෑ ගැසුවේය. </p>
	<p class="block_8">“පොඩ්ඩක් ඉන්න මම මේකව ඔයාට හොඳට පෙන්වන්න. ”</p>
	<p class="block_8">තෝමරයෙන් ඇන සතාව ඔසවා ගත් ඔහු ගින්දරට ඉහළින් ඌව අල්ලා උගේ අඬුවල මාංශ කොනවල් ගිනි කබලේ ගිනියම්වූ පොලුවල ඇතිල්ලුවේය. ඒවා ගින්දරේ උණුසුමෙන් පුපුරා ඇඹරී කුඩා වි ගියෝය. මම වේදනාවට පත් වූයේ මේ අප්‍රසන්න සත්වයා මොන තරම් වේදනාවට පත් වන්නට ඇද්දැයි යන අදහසිනි. </p>
	<p class="block_8">“ඕක කරන්න එපා.” මම කෑගැසීමි.</p>
	<p class="block_8">“මේකට මෙයිට වැඩිය හොඳ දෙයක් කරන්න තියෙනවද?” </p>
	<p class="block_8">සන්සුන්ව පැවසු ඔහු පැලී ඉරී ගිය බූවලු සිරුර බෝට්ටුව තුළට විසි කළේය. මගේ කකුල් අතරින් ඇදී ගිය ඌ කිවුල් වතුර පිරී තිබු ගුලෙහි වැතිර අනෙක් මැරුණු මාළුවන් සමගම මැරී ගියේය.</p>
	<p class="block_8">දර අඩුවන තුරු අපේ මාළු බෑම දිගටම කෙරීගෙන ගියේය. තව දුරටත් ගින්දර පවත්වා ගැනීමට නොහැකි වූයෙන් ට්‍රෙමුලන් ගිනි කබල වැරෙන් වතුරට තල්ලු කර දැම්මේය. එයින් මතුවූ දීප්තිමත් ගිනි දැල්වල ආලෝකය ඈතට පැතිර ගිය අතර රාත්‍රී අන්ධකාරය නැවත වතාවක් අපව අඳුරේ ඔතා ගත්තේය. </p>
	<p class="block_8">මහලු යාත්‍රිකයා සෙමෙන් ක්‍රමානුකූලව නැවත හබල් ගසන්නට පටන් ගත්තේ ‍ය. වරාය හෝ ගොඩ බිම, මුහුද හෝ මුහුදු බොක්කට ඇතුළුවන  දොරටුව කොහේ තිබේද යන්න පිළිබඳව මම කිසිත් දැන නොසිටියෙමි. බූවල්ලා තවමත් මගේ පා අසල දඟලද්දි කායිකව පිළිස්සුනාක් වැනි හැඟීමකින් මම පීඩා වින්දෙමි. එක්වරම මම ආලෝකය දුටිමි. අපි වරායට ඇතුළු වී සිටියෙමු. </p>
	<p class="block_8">“ඔයාට නිදිමතද?”</p>
	<p class="block_8">නිවසට පැමිණි මිතුරා මගෙන් ඇසීය.</p>
	<p class="block_8">“නෑ තවම නෑ” </p>
	<p class="block_8">“එහෙනම් අපි වහලය උඩට ගිහින් කතා කර කර ඉමු.”</p>
	<p class="block_8">“ඒක ලොකු සතුටක්.”</p>
	<p class="block_8">අපි ටෙරසයට පැමිණෙනවාත් සමග මා දුටුවේ කඳු වලට පිටුපසින් පායා එන අඩ සඳය. අතිශයින් දුර්වලව, හිරු එළියේ දැවුනු දේශයේ මුලුමනින්ම වාගේ නොපෙනුන සියලු උයන් වතු හා නගරවල සුවඳ තම ගමන් මගෙහි රැගෙන ආවාක් වැනිවූ මඳ පවන සෙමෙන් අප අතරෙන් ලුහුටා ගියේය.</p>
	<p class="block_8">මුහුද පැත්තට බෑවුම් වූ අප වටා වු සුදු නිවෙස් වල වහල මත තරු එළියේ මිනිස් ආකාර හැඩයන් හිටගෙන හෝ එසේත් නොමැති නම් නිදියාගෙන සිහින දකිමින් සිටියෝය. සියලුම  පවුල් සිටියේ දිගු ප්ලැනල් ඇඳුම් වල එතී දහවල් උෂ්ණයෙන් මිදී රාත්‍රියේ වූ නිහඬ බවේ විවේක ගනිමිනි. </p>
	<p class="block_8">නැගෙනහිර ආත්මයන් මා අරක් ගත් අතර ඒ සරල සහ මායාවි මිනිසුන්ගේ සාහිත්‍යමය කල්පිත ආත්මයන් බව මට එක්වරම පෙනී ගියේය. මගේ මනස බයිබලයෙන් හා අරාබි නිසොල්ලාසයෙන් පිරී ගියේය. සෘෂිවරයෙක් ආශ්චර්යයන් ප්‍රකාශ කරනවා මට ඇසිණ. රිදී පහන්වල කපුරු දැල්වී එයින් මතුවන දුමාරයන් බහිවරයන්ගේ හැඩය ගනිමින් ඉහළට කැරකී යන අතරේ සේද කලිසම් හැඳි කුමාරිකාවන් මාලිගා ටෙරසයන් පසු කරනවා දිටිමි.</p>
	<p class="block_8">“මෙතන ජීවත් වන ඔයා වාසනාවන්තයි.”</p>
	<p class="block_8">මම ට්‍රෙමුලන් ට කීවෙමි.</p>
	<p class="block_8">“දෛවය මාව මෙතෙන්ට ගෙනාවා.”</p>
	<p class="block_8">“දෛවය?” </p>
	<p class="block_8">“ඔව් දෛවය සහ අවාසනාව”</p>
	<p class="block_8">“ඔයා එහි හිටියෙ අසතුටෙන්ද?”</p>
	<p class="block_8">“හොඳටම”</p>
	<p class="block_8">බර්නූස් (හිස වසා දිගට අඳින අරාබි ඇඳුමක්) ඇඳුමකින් මා ඉදිරියේ සිටි ඔහුගේ හඬ මා වෙවුලවීය. එය සම්පූර්ණයෙන් දුකෙන් පිරුනු හඬකි. </p>
	<p class="block_8">මොහොතක නිහැඬියාවකට පසු ඔහු කතා කළේය. </p>
	<p class="block_8">“මට මගේ වේදනාව ගැන ඔයාට කියන්න පුළුවන්. ඒ ගැන කතා කරන එකෙන් මට හොඳක් වෙන්න පුළුවන්.”</p>
	<p class="block_8">“මට කියන්න.”</p>
	<p class="block_8">“ඔයා හබෑවටමද කියන්නේ?”</p>
	<p class="block_8">“ඔව්”</p>
	<p class="block_8">“එහෙනම් හොඳයි. ඔයාට මතක ඇති විද්‍යාලෙ ඉන්න කාලෙ මම මොන වගේ කෙනෙක්ද කියල. බෙහෙත් බඩු විකුණන්නකුගෙ සාප්පුවක හැදුනු වැඩුනු කවියෙක් කියන්නත් බැරි නොකියන්නත් බැරි කවියෙක්. මගේ හීනය වෙලා තිබුණෙ පොතක් ලියන එකයි. උපාධිය ගත්තට පස්සෙ මම ඒකට උත්සාහ කළා. නමුත් මම සාර්ථක වුනේ නෑ. මම කාව්‍ය ග්‍රන්ථයක් පළ කළා ඉන් පස්සෙ නවකතාවක් පළ කළා. ඒ එකක්වත් විකුණුනේ නෑ. </p>
	<p class="block_8">කවදාවත් රඟ නොපාපු නාට්‍යයක් ලිව්ව.</p>
	<p class="block_8">“ඉන් පස්සෙ මම ආදරය කරන්න ගත්තා. ඒත් මම ඔයාට කියන්න යන්නෙ ඒ ගැන නෙවෙයි. </p>
	<p class="block_8">“මගේ තාත්තගෙ සාප්පුවට අල්ලපු ගෙදර හිටිය ටේලර් කෙනෙක්, එයාට හිටිය දුවෙක්. මම ආදරය කළේ එයාටයි. උසස් පාසලේ විභාගය සමත්වෙලා හිටි ඇය බුද්ධිමත් වූවා. ඇයට තිබුණේ විපරම් සහගත ප්‍රාණවත් හිතක්. ඇත්ත වශයෙන්ම කියතොත් හරියට ඇගේ ශරීරය වගේ. අවුරුදු පහළොවක පෙනුම තිබුණා වුණත් ඇගේ වයස අවුරුදු විසි දෙකක් වුණා. ඇයට තිබුණේ  දිය සායම් චිත්‍රයක් වගේ කෝමල ලාලිත්‍ය පෙනුමක් ගත්ත සිහින් ශරීරයක්. ඇගේ නහය, මුහුණ, නිල් දෙනෙත්, ශෝභන කෙස් වැටිය, ශරීරය, දෙඅත්, මදහස මේ සියල්ලම එකතු වෙලා තිබුණු මුළු ජීවයම සුදුසුයි කියල පෙණුනේ කල එළි ජීවිතයකට නෙවෙයි වීදුරු ආවරණයක තියල තියන්න. කොහොම වුනත් සෙල්ලක්කාර සුකුමාර සිතා ගන්න බැරි විදිහේ ක්‍රියාශීලී සංචලනයන් ඇයට තිබුණා. මම ඇයට හුඟක් ආදරය කළා. මෙඩිචි ජල උල්පත ළඟ තියෙන ලක්සම්බර්ග් උද්‍යානයේ දෙතුන් වතාවක් ඇවිදින්නට ගිය ගමන් මට මගේ ජීවිතයේ සතුටුදායක දවස් ලෙස මතක් කර ගන්න පුළුවන්. ඔයා දන්නවා ආදරය කිරීමේදී, මෝඩ විකාර ආදර අවධියේදී  හැම සිතිවිල්ලක්ම වන්දනීයව කේන්ද්‍රගත වෙන්නේ තමා ආදරය කරන අය කෙරෙහියි කියල. ගැහැනිය විසින් ඇති කරවන වියරු අවතාරය අරක් ගත් විටදි, ඔබට වූවත් ඇය හැර ලෝකයේ වෙනත් කිසිවක් ඇත්තේ නැහැ. </p>
	<p class="block_8">“අපි ඉක්මනින් විවාහ වුණා.මම මගේ අනාගත සැලසුම් ඇයට කිව්වහම ඇය ඒවාට එකඟ වූනේ නෑ. මම කවියෙක්, නවකතා කරුවෙක්, හෝ නාට්‍ය රචකයකු ලෙස සාර්ථක වේ යයි විශ්වාස නොකරපු ඇය ඒ වෙනුවට ඒවා වෙළඳාම් කිරීමෙන් සාර්ථකත්වය හිමි කරගෙන පරිපූර්ණ සතුටක් ලබා ගන්න පුළුවන් වෙයි කියල අදහස් කළා. මේ නිසා පොත් ලිවීමේ අදහසයි ඒවා විකිණීමේ අදහසයි අත්හැරල දාල මම අයිතිකාරයා මියගිය මාර්සෙයිස්වල පොත් සාප්පුවක් - ද යුනිවර්සල් ලයිබ්‍රරි- මිලට ගත්තා. </p>
	<p class="block_8">“එහි සතුටින් මම අවුරුදු තුනක් හිටියා. නගරයේ ප්‍රබුද්ධ මිනිසුන් එක්වී සාකච්ඡාවේ යෙදෙන සාහිත්‍ය මණඩපයක් අපි අපේ සාප්පුවේ ඇති කළා. සමාජ ශාලාවකට යන පරිද්දෙන් ඔවුන් එහි පැමිණ පොත් පත්, කවි වගේ දේවලුත් විශේෂයෙන් දේශපාලනය වගේ දේවලුත් සාකච්ඡා කළා. විකුණුම් අංශයේ ප්‍රධානියා වු මගේ බිරිඳ නගරයේ ජනප්‍රිය කෙනෙක් වුණා. තරප්පු පෙළකින් සාප්පුව හා උඩුමහල සම්බන්ධ වී තිබු පළමු මහලෙහි වූ කුටියෙහි මම මගේ වැඩ කටයුතුවල නිරත වී සිටියා. කටහඬවල්, සිනහවන්, සාකච්ඡාවන් මට එහි සිටියදි ඇසුණ අතර සමහර අවස්ථාවලදි ලිවිම නතර කර එහි සිදුවන්නේ කුමක්දැයි මම ඇහුම්කන් දීගෙන සිටියා. ඒ වෙනකොට මම හොර රහසේ නවකතාවක් ලියමිනුයි හිටියේ. - ඒක කවදාවත් ඉවර කරගන්න බැරි වුණා.</p>
	<p class="block_8">“වඩාත්ම ක්‍රමානුකූලව එහි ආවේ, නිලතල නැති, මුදල් හදල් ඇති, උස, කඩවසම්, උතුරු මාදිලියේ කළු කොන්ඩයක් තිබුණු පුරාජේරුවෙන් පිරුණු ඇස් ඇති මුටිනා මහත්තය, මහේස්ත්‍රාත් බාර්බේ මහත්තය, ව්‍යාපාරිකයන් වුනු ෆෝසි හා ලැබාරේගි මහත්තුරු දෙන්න, රාජකීය පක්ෂයේ ප්‍රධානයා වුනු අවුරුදු හැට හයක් වයස වියපත් ප්‍රදේශයේ වැදගත් පුද්ගලයකු වුනු ජෙනරල් මාකි ඩි ෆ්ලේෂ් කියන මහත්තුරු.</p>
	<p class="block_8">“ව්‍යාපාරය හොඳවූ අතර මම හිටියේ සතුටින්, ඉතා සතුටින්. ඒත් එක දවසක සවස තුනට විතර මම අවශ්‍ය කටයුත්තකට ගිහින් එනකොට සාන්ටේෆිරෝලෙ මාවත පසු කරද්දි දැක්ක කාන්තාවක් ගෙදරකින් එළියට එනවා. ඒ හැඩ රුව මගේ බිරියගේ වගේමයි. මම මටම කියා ගත්තා ‘ඒ එයාද? මම ගෙදරින් එනකොට එයා අසනීපෙන් නෙවෙයිද හිටියෙ?’</p>
	<p class="block_8">“ඇය මගේ ඉස්සරහින් කඩි මුඩියේ ඇවිදගෙන ගියා. පිටිපස්ස බැලුවේ වත් නෑ. මම මං ගැන නොසලකලා පුදුමයෙනුයි අපහසුතාවයෙනුයි ඇය පිටු පස්සේ යන්නට පටන් ගත්තා. මම මටම කියා ගත්තා “නෑ ඒ ඇය වෙන්න බෑ, නෑ ඒක වෙන්නම බෑ. ඇය හිටියේ හිසේ කැක්කුමෙන්. එක පැත්තකින් ඇය ඒ ගෙදර මොනවා කරන්නද?”</p>
	<p class="block_8">“ඒත් මම හිටියෙ මේ ඇයමදැයි දැන ගන්න. මම ඉක්මන් ගමනින් ඇගේ පස්සෙ ගියා. ඇයට දැනිල හරි අනුමාන කරල හරි එහෙම නැත්නම් මගේ අඩි ශබ්දය හඳුනාගෙන හරි මට ඒ ගැන හරියටම කියන්න බැහැ ඇය හැරිල බැලුවා. ඒ ඇයයි, මාව දැක්ක ගමන් ඇය රතුවෙලා නැවතුණා. එයිට පස්සෙ මදහසක් නගා ගත්ත. </p>
	<p class="block_8">“මේ ඔයාද කියල ඇහුව” මගේ හදවත වේදනා දුන්නා. “ඔයා එළියට  ආවද? ඔයාගෙ ඔලුවෙ කැක්කුම?” </p>
	<p class="block_8">“ඒක දැන් හොඳයි. මම ගියා වැඩකට.”</p>
	<p class="block_8">“කොහාටද?”</p>
	<p class="block_8">කැසිනෙලි මාවතේ ලූසාඩ්ස්ලාගෙන් පැන්සල් ටිකක් ඇණවුම් කරන්න. “එයා මගේ මුහුණ දිහා කෙළින් බැලුවා. දැන් ඇය රතු වී හිටියේ නෑ, ඒ වෙනුවට එයට විරුද්ධව ඇය සුදුමැලි වෙලා හිටිය. දීප්තිමත් පැහැදිලි ඇස් ‐ ආ ගැහැනියකගේ දෑස් - ඒ දෑස් වලින් පෙන්වන්නට උත්සාහ කළේ සම්පූර්ණ ඇත්ත. නමුත් ඒ ඇස් බොරුවෙන් පිරිල බව දැනිල පැහැදිලි කරල කියන්න බැරි වේදනාවක් මාව පෙළන්න ගත්තා. නිශ්චිතවම ඇයව අවිශ්වාස කරන්න බැරි වුණත් මට ස්ථිරවම හැඟී ගියා ඇය මට බොරු කිව්ව කියල. එයා එහෙම කළේ ඇයි?</p>
	<p class="block_8">“සනීපයක් දැණුනම් එළියට ගිය එක හොඳයි”</p>
	<p class="block_8">මම නිකමට කියල දැම්මා. </p>
	<p class="block_8">“ඔව් මට හොඳ සනීප ගතියක් දැණුන”</p>
	<p class="block_8">“ඔයා ගෙදරද යන්නෙ”</p>
	<p class="block_8">“ඔව් ඇයි? ඔයා යන්න මම එන්නම්”</p>
	<p class="block_8">“ඇයට යන්නට ඉඩදීල මම වීදි පුරහම ඇවිද්ද. මොකක්ද සිද්ද වෙන්නෙ? ඇයත් එක්ක කතා කරද්දි මට ඉවෙන් වගේ දැණුන ඇය මට කිව්වෙ බොරුවක් කියල. ඒත් රෑ කෑමට ගෙදර ගියාට පස්සෙ මට මොහොතකටවත් හිතාගන්න බැරි වුණා මම ඇයව අවිශ්වාස කළේ ඇයි කියල. මට මාත් එක්කම තරහකුත් ආවා.</p>
	<p class="block_8">“ඔයා කවද හරි ඊර්ෂ්‍යයා කරල තියෙනවද?... ඒකට කමක් නෑ, පළමු ඊර්ෂ්‍යාකාරි හුස්ම මගේ හදවත අල්ල ගත්ත. ඇයව අවිශ්වාස කරන්න පැහැදිලි හේතුවක් නෑ. මම දන්න එකම දේ ඇය මට බොරු කිව්ව කියන එක විතරයි. ඔයා හිතන්න, සියලුම ගනුදෙනුකරුවන් ලිපිකරුවන් පිටව ගියාට පස්සෙ සෑම සවසකම අපි දෙන්න තනිවමයි හිටියෙ, යහපත් කාලගුණයක් තියෙන දවස්වල වරාය දෙසට සක්මන් කරනකොට එහෙමත් නැත්නම් කාලගුණය අයහපත් දවස්වල මම මගේ කන්තෝරු කාමරයේ ඉන්න විට මම ඇයට ආදරය කෙරුවෙ කිසිම කොන්දේසියක් නැතුව විවෘත හදවතින්මයි. ඇය මගේ ජීවිතයේ කොටසක් වුණා. වැදගත්ම කොටසක් වුණා. මගේ සියලු සතුට හා ශක්තිමත් විශ්වාසවන්ත හදවත ඇගේ කුඩා දෙඅත්වලින් අල්ලා හිරකරගෙන හිටිය.</p>
	<p class="block_8"> සැකයයි දොම්නසයි ඇතිවුණු මුල් දවස්වල සැකය නිශ්චිතවම වැඩෙන්නට ගත්තට පස්සෙ අඳුරු ආත්මීය පසු බැස්මකුයි සීතලකුයි දැනෙන්ට වූණේ දරුණු රෝගයකට ඉස්සර වෙලා කෙනෙකුන්ට දැනෙන හැඟීමක් විදිහට. මම නිරන්තරයෙන් උදාසීනත්වයට පත් වුණා. සැබැවින්ම මම උදාසීන වූවා. මට කන්න හෝ නිදා ගන්නවත් බැරි වූනා.</p>
	<p class="block_8">“ඇය මට බොරු කිව්වේ ඇයි? ඒ ගෙදර ඇය මොනවද කෙරුවෙ? එහාට ගිහින් සොයා ගන්න උත්සාහ කළත් එයින් ප්‍රතිඵලයක් ලැබුණෙ නැහැ. පළමුවන මහලේ පදිංචිව ඉන්න කුෂන් හදන මනුස්සය ඔහුගේ අසල්වාසීන් ගැන තොරතුරු මට කිව්වත් ඒවායින් මට කිසිම හෝඩුවාවක් දැන ගන්න ලැබුනේ නෑ. දෙවන තට්ටුවේ පවුල් සෞඛ්‍ය සේවිකාවකුයි ඇඳුම් මසන්නෙකුයි අත් පා නිය අලංකාර කරන්නෙකුයි හිටිය. අට්ටාලයේ හිටියේ කුලී රථ රියදුරන් දෙදෙනකුයි ඒ ඇයගේ පවුල්වල අයයි. </p>
	<p class="block_8">ඇය මට බොරු කිව්වේ ඇයි? ඇඳුම් මහන්නා හරි අත් හා පා නිය සකස් කරන්නා හම්බ වෙන්න ආවා කියල ඇයට පහසුවෙන් කියන්න තිබුණා. මට ඔවුන්ගෙන් මෙය අහල දැන ගන්න ලොකු වුවමනාවක් තිබුණා. ඒත් ඇයව මා සැක කරනවා කියල දැන ගනියි කියල මම බය වූණා. </p>
	<p class="block_8">එක් දෙයක් ස්ථිරව කියන්න පුලුවන්. ඒ ගෙදරට ගිය කාරණාව මගෙන් සැඟවූයේ එහි මොකක් හරි අබිරහසක් ඇති හින්දයි. සමහර වෙලාවට ඇය ගියේ හොඳ කාරණාවකට, සැඟවුන සුබ සාධක ක්‍රියාවකට ඇයට ඕන කරන තොරතුරු දැන ගන්න වෙන්න ඇති කියල එක වෙලාවක මම හිතුව. එහෙම හිතුන වෙලාවලදි මම මටම චෝදනා කර ගත්ත ඇයව අවිශ්වාස කිරීම ගැන. තමාගේ සහකරුවාට ගැති නොවී තමාගේ ජිවිතයේ අහිංසක කුඩා රහසක් තබා ගැනීමේදි එයට විරුද්ධ වීමේ අයිතියක් කිසිවකුට තියෙනවද? තරුණියක  තමන්ගේ සහකාරිය විදිහට ගත්තට පස්සෙ ඇයට සංකල්පනාවන් නොමැති විය යුතුයි කියලයි ඔහුට නොකියා කිසිවක් නොකළ යුතුයි කියලයි අපේක්ෂා කරන්න මිනිසකුට අයිතියක් තියෙනවද? විවාහය කියන්නේ තමා සතු නිදහස, සියළු අනන්‍යතාවන් ස්වාධීනත්වයන් කැප කිරීමද? ඇය මට නොකියා ඇදුම් මහන්නා ළඟට ගියා වෙන්න පුලුවන්. කුලී රථ රියදුරකුගේ බිරිඳකගේ උදව්වට ගියා වෙන්න බැරිද? ඒ ගෙදරකට යාම වරදක් නොවුනත් මම ඇයට එසේ යෑම ගැන දොස් පවරා විවේචනය කරයි කියල ඇය හිතුවා වෙන්න පුලුවන්. මගේ සුළු විශේෂයන් පවා මුළුමනින්ම දන්නා ඇය අවම වශයෙන් ඒ ගැන කතා බහ කිරීමෙන් පවා වැලකී හිටියේ මම දොස් පවරයි කියල බයෙන් වෙන්නත් පුලුවන් කියල මම සිතුවා. ඇයට තිබුණේ ලස්සන අත් දෙකක්. සැක කටයුතු ඒ ගෙදර සිටිය අත් නිය සකසන්නා ළඟට රහසින් යන්න ඇත්තේ අමතර වියදමක් කළයි කියල මගෙන් අපවාදයක් අසන්නට සිදුවෙයි කියල බයක් ඈ තුළ තියෙන්න ඇතැයි කියල මම අවසානයේ කල්පනා කළා. ඇය ගෙදර දොර වියදම් කටයුතු කලේ ක්‍රමානුකූලව මනා සකසුරුවම් කමකින්. සැකයක් නොමැතිවම ගැහැනුන්ගේ යම් මිල අධික වියදම් ඇයත් කරනව කියල මා ඉදිරියේ පෙනී යාමෙන් ඇය පහතට වැටේ යයි හැඟී ගියා වෙන්න පුලුවන්. සූක්ෂම ස්වභාවික ප්‍රයෝගකාරි කම්වලින් ගැහැණුන්ගේ ආත්මයන් පිරී පවතිනව. </p>
	<p class="block_8">“එනමුදු මගේ මේ හේතු දැක්වීම් වලින් නැවත මගෙ විශ්වාසය තහවුරු වූණේ නෑ. මම ඊර්ෂ්‍යාවෙන් පෙලෙන්නට වුණා. මගේ සැකය මගේ හිත ගොදුරක් කරගෙන මට වධ දෙමින් හිරිහැර කරන්නට වූණා. එය තවමත් “සැකයක්ම” නොවූවත් සැකයක්ම වුණා. පත්වෙලා තියෙන අලාමුළාවයි දැඩි කටුක වේදනාවයි මම ඉවසගෙන හිටියා. අඳුරු කල්පනා වලින් මම පිස්සු වැටුණා. - ඒ සිතිවිලි තිරයකින් වැසී තිබුණා ‐ ඒ තිරය පිටුපස තිබූණේ බියකරු සැකයක් හින්ද ඒකෙ පිටුපස්ස බලන්න මම බය වුණා. ආදරවන්තයෙක්... ඇයට ආදරවන්තයෙක් සිටිනවාද?... එය සිතත්ම! එය සිතත්ම! අසම්භාව්‍යයි, එය විය නොහැකියි... එනමුත්?</p>
	<p class="block_8">මගේ ඇස් ඉදිරිපිට නිතර දිස්වූයේ මොන්ටිනාගේ මුහුණයි. මා දුටුවේ උස, ජේත්තුකාර, දිලිසෙන හිසකෙස් සහිත ඇගේ මුහුණ බලා සිනාසෙන ඔහුවයි. “ඒ ඔහුමයි”. ඔවුන්ගේ රහස් ආලය පිළිබඳව මම කතාවක් හැදුව. ඔවුන් පොත් ගැන කතා කරන්න ඇති. අනුරාගී සාකච්ඡාවන්හි යෙදී එක සමාන වූ තම තමන්ගේ අත්දැකීම් සොයාගෙන ඒවා ගැන කතා කරන්න ඇති. මේ කතා අනෙකුත් දේවලට මග පෙන්වන්න ඇති. මිනිහෙකුට විඳ දරා ගත හැකි පමණින් එම පිළිකුල් කටයුතු වධ වේදනාවන්ට ගොදුරු වෙමින් මම දිගටම හෙවිල්ලෙන් හිටිය. ශබ්දය නොනැගී ගමන් කරන්නට හැකි වන සේ රබර් අඩි යෙදූ සපත්තු කුට්ටමක් මිලට ගත් මා කැරකෙන පඩිපෙලේ ඉහළට යමින් එමින් ඔවුන් අල්ලා ගැනීමට කරුණු කාරණා සොයමින් කාලය ගත කළා. එක් වරක් මම ඔලුව ඉදිරියට දමා අත්වලින් තරප්පු පේලියේ පහළට ඇදී ගියා. ලිපිකරුවෙක් නිතරම ඔවුන් ළඟ ඉන්නව දැක්කහම මම ඉහළට ඇදිල ගියේ හරිම අමාරුවෙන්. මම හිටියේ නොකඩවා වේදනා විඳිමින්. කුමක් කරන්නද කියල සිතා ගන්න බැරුවයි හිටියේ. මට වැඩ කරන්න බැරි වුණා, මගේ ව්‍යාපාර කටයුතු ගැන හොයා බලන්න බැරි වුණා. එකවරම මම ගෙදරින් පිටවෙලා වීදිය දිගේ යාර සීයක් විතර ඇවිදගෙන ගිහින් ‘ඔහු එහි ඇති’ මටම කියාගෙන ආපහු එනවා. ඔහු එහි නැති බව දැනගන්නා මම ආපහු පිටවෙලා යනවා. අමාරුවෙන් නිවසෙන් පිටවෙලා ගිහින් දැන් ඔහු ඇවිත් ඇතියි හිතල ආපහු මම එනවා.”</p>
	<p class="block_8">මේක හැමදාම සිද්ද වුණා.</p>
	<p class="block_8">“රාත්‍රියේදි මගේ ඇඳේ මගේ පැත්තකින් ඇය නිදා සිටිද්දි මේක තවත් තීව්‍ර වුණා. ඇය නිදා හිටිය, එහෙමත් නැත්නම් නිදි බව අඟවමින් හිටිය. ඇය සිටියේ නින්දේද? ඇත්තෙන්ම නැහැ. ඉතින් ඒක තවත් බොරුවක් නේද?</p>
	<p class="block_8">“ඇගේ සිරුරෙන් පිටවූ උණුසුමේ ගින්දරට පිටුපාල මම නිසොල්මන්ව වැතිරල හිටියේ දුක් වේදනාවෙන් හති වැටෙමින්. එතැනින් නැගිටල ගිහින් ඉටිපන්දමකුයි මිටියකුයි ගෙනල්ල එක මිටි පහරකින් ඇගේ හිස පලා ඒක ඇතුලෙ තියෙන්නෙ මොනවද කියල බලන්න තරම් අධම ප්‍රබල ආසාවකින් මම පිරිල ගියා. මම දැනගෙන සිටියා ඒක ඇතුලෙ මොළ කැබළියි රුධිරයයි හැර වෙනත් කිසිවක් නැහැ කියල. මට එයින් කිසි දෙයක් දැන ගන්න ලැබෙන්නෙ නෑ, කිසිම දෙයක් එළියට ගන්න පුළුවන් වෙන්නේ නෑ. ඇගේ ඇස්! ඇය මා දෙස බලද්දි වියරු වනචාරි කෝපයක් මාව වෙලා ගත්තා. ඔබ ඇය දෙස බලන්න, ඇය ඔබ දෙස බලයි. ඇගේ දෑස් පිරිසිදුයි සෘජුයි, බොරුවක්! බොරුවක්! බොරුවක්! කිසිවෙකුටවත් අනුමාන කරන්න බෑ ඒ පිටුපස්සේ ඇත්තේ මොනවද කියල. ඉඳිකටුවලින් ඇගේ ඇස්වලට ඇනල වංචනික දර්පණය පුපුරුවා විවෘත කරන්න මට ආස හිතුණ. </p>
	<p class="block_8">මම කොයි තරම් හොඳින් රහස් එළියට ගැනීමේ ක්‍රම දැන හිටියද! මට තිබුණා ඇගේ අතේ මැණික් කටු යකඩ වළල්ලක දමා අඹරවන්න. කතා කරපන්... ඇත්ත හෙළිකරපන්... උඹට බැරිද? ටිකක් හිටපන්, මට තිබුණා ඇගේ බෙල්ල ටිකෙන් ටික මිරිකන්න, කතා කරපන්... හෙළිකරපන්... උඹට බැරිද? මට තිබුණ බෙල්ලෙන් අල්ලගෙන කට කට හඬ නැගි නැගී ගැස්සි ගැස්සී මැරෙන තුරු බෙල්ල මිරිකගෙන ඉන්න... එහෙමත් නැත්නම් තිබුණ ඇගේ ඇඟිලි ගින්දරට අල්ලල පුච්චන්න... ආ... මට ඒක බොහොම සතුටෙන් කරන්න තිබුණ. කතා කරපන්... කතා කරපන්... ඇඟිලි ගිනි අඟුරු උඩට අල්ලල ඇඟිලි තුඩු කරවෙද්දි ඇයට කතා කරන්න සිද්ද වෙනවා... සත්තකින්ම... ඈට කතා කරන්න සිද්ද වෙනවා.”</p>
	<p class="block_8">අත් මිට මොලවාගෙන නැගී සිටි ට්‍රෙමුලන් තම කතාව පැවසුවේ මහ හඬිනි. අප අවට තිබූ අසල්වාසි නිවාසවල වහලවල් මත සිටි අවතාර වැනිවු හෙවනැලි තම නින්දට බාධා පැමිණියෙන් අවදිව වාඩි වී ඇහුම්කන් දුන්නෝය.</p>
	<p class="block_8">මා ගැන කියන්නේ නම් මා සිටියේ බලවත් සේ සලිතව වසඟයට පත්වය. අඳූර තුළ මා අබියස මා දුටුවේ කලින් මා දැන සිටියාක් මෙන්වු ශෝභන, ප්‍රාණවත්, මායාකාරි කුඩා ගැහැණියකි. ඇගේ අහිංසක සිත් චංචල කරවන ශෛලියේ කතා විලාසයෙන් මිනිසුන්ට ඇගේ පොත් විකුණනවා මම දුටිමි. ඇගේ සුකුමාර සිත් බැඳගන්නා හිසෙහි ප්‍රයෝගකාර අදහස්, නොදැමි සංකල්පයන්, සෑම ප්‍රේමාන්විත නවකතාවකම වීරයෙකු ඔවුන්ව සරසවන කාන්තා ඇඳුම් නිමවන්නකු පිලිබඳ සිහිනයන්ද මම දැකීමි. ඔහු කළාක් මෙන්ම මමද ඇය සැක කළෙමි. මමද ඇයට ද්වේෂ කළෙමි පිළිකුල් කළෙමි. ඇයව පාපෝච්චාරණය කරවීමට ඇඟිලි පිලිස්සීම මම ද අනුමත කළෙමි. </p>
	<p class="block_8">ඔහු බොහෝ සන්සුන්ව කතාව දිගටම කරගෙන ගියේය. </p>
	<p class="block_8">“මම දන්නෙ නෑ මං ඔයාට මේ ඔක්කොම කියන්නෙ ඇයි කියල. මම කවදාවත් මේ ගැන කතා කරල නෑ, කවදාවත් නෑ. අවුරුදු දෙකක්ම මම කවුරුවත් දැක්කෙ නෑ. මම කිසිම කෙනෙකුට කතා කළේ නෑ, හැමදේම මගේ ඇතුලෙ වයින් පැහෙනවා වගේ මා තුළම කැකෑරෙමින් තිබුණ. මගේ හදවතේ වේදනාව හිස් කරන්න ඔයා ආවා. </p>
	<p class="block_8">“මගේ අතින් වැරදීමක් වුණා, මම හිතුවට වඩා ඒක ලොකුම ලොකු වැරදීමක් වුණා. අහගෙන ඉන්නකො. මම ආපහු මගේ පරණ උපාය යොදවල ඇයට ඇඟෙව්වා ගෙදරින් පිට යනව කියල. මම ගෙදරින් ගිය හැම වෙලේම මගේ බිරිඳ දවල් කෑම ගත්තෙ පිටින්. ඔවුන්ව අල්ල ගන්න මම රෙස්ටූරන්ට් එකේ වේටර්ට අල්ලස් දුන්න හැටි කියන්න ඕන නැහැනෙ. </p>
	<p class="block_8">රෙස්ට්ටුරන්ට් එකේ පුද්ගලික කාමරයේ හොර රහසේ මට දොර විවෘත වෙලා තිබුණා. නියමිත වේලාව ආවාම එයට ඇතුල් වී දෙදෙනාම මරා දැමීමට මම අධිෂ්ඨාන කර ගත්ත. මේ දැන් සිදුවෙනව වගේ සියළු දේ මට දකින්න ලැබුණා. මම ඇතුළට යනවා පෙනුණා. කුඩා මේසය වැහිල තිබුණ වීදුරු, බෝතල්, පිඟන් වලින් ඇය මුටිනාගෙන් ඈත් මෑත් වෙලයි හිටියෙ. මාව දැක්කට පස්සෙ බොහෝම පුදුමයට පත්වන ඔවුන් සෙලවීමටවත් උත්සාහ කරන්නේ නෑ. වචනයක්වත් කතා නොකර අතේ තිබුණ බරැති පොල්ලෙන් මම මිනිසාගේ හිසට ගහනව. එක පහරෙන් මැරෙන ඔහුගේ මුහුණ මේසය මතට කඩා වැටෙනව. එයිට පස්සෙ ඇය දිහාවට හැරෙනවා - මම ඇයට කාලය දෙනවා ‐ තත්පර කීපයක්. කුමක් වුණාද කියල හිතාගන්නයි භීතියෙන් මුසපත් වෙන්නයි. මම කලබලයක් නොමැතිව සූදානම් වුණා. සතුටෙන් මත්ව දැඩි අධිෂ්ඨානයෙන් හිටිය. ඔසවා ගත් පොල්ල දිහා බලන බියපත් බැල්ම, විදහා ගත්ත දෑත්, මැඩ පවත්වා ගත්ත කෑගැසුම, මට ඕන වුනේ ඇයව එක පහරින් මරා දැමීම නෙවෙයි. ඔයා හිතනවා ඇති මම සැහැසියි කියල. එහෙම හිතනවද? ඒත් ඔයා දන්නෙ නෑ ආදරය කරන ගැහැණිය ‐ බිරිඳ හෝ අනියම් බිරිඳ ‐ වෙන කෙනෙක් ළඟට යන එක, ඔබ ළඟට ලංවෙලා යටත් වුනා වගේම ඇය විසින්ම තවත් කෙනෙකුන්ට යටත් වෙන එක, ඔබගෙන් වගේම ඔහුගෙන් සිප වැළඳුම් ලබා ගන්න එක කොයි තරම් දුක් වේදනාවක් ගෙනල්ල දෙනවද කියල ඔබ දන්නෙ නෑ. එය ඉතාමත්ම තැති ගන්වන දෙයක්. කටුක වේදනාවට පත්වෙන ඔහුට ඕනම දෙයක් කරන්න පුළුවන් වෙනව. ද්‍රෝහි වූවන් සියළු දෙනාම ‐ මරා දැමිය යුතුය යන අදහසින් උද්දාමයට පත්වන වුන් බොහෝ මිනිමැරුම් නොකර සිටීම මට පුදුමයක්. හුදකලාවූ ඔවුන්ගේ කාමරයේදි හෝ පාළු පාරකදි ගෙල මිරිකා හෝ මැරෙන තුරු පහර දී ද්‍රෝහියා මැරුවාය යන පරිකල්පනයෙන් තෘප්තිමත්ව ඔවුන් භ්‍රාන්තයට පත්ව සිටිනවා. </p>
	<p class="block_8">“ආපන ශාලාවට පැමිණිල මම ඔවුන් ආවද කියල ඇහුව ‘ඔව් මහත්තයා’ කියල අල්ලස ලබා ගත් වේටර් වරයා මාව උඩුමහලට එක්ක ගිහින් දොරක් පෙන්වල ‘මේක ඇතුලේ’ යි කිව්වා. යකඩෙන් හැදුව වගේ වුනු මගේ ඇඟිලි වලින් තදට යෂ්ටිය අල්ලා ගෙන මම කාමරයට ඇතුල් වුණා. </p>
	<p class="block_8">“තෝරා ගත්ත වේලාව හොඳ එකක්. මම ඇතුල් වෙද්දි උන් එකිනෙකා සිප ගනිමිනුයි හිටියේ. ඒත් ඒ මොන්ටිනා නෙවෙයි. ඒ ජෙනරල් ඩි ෆ්ලේෂ්, අවුරුදු හැට හයක් වයසැති මහළු ජෙනරාල් වරයා. මම විශ්වාසයෙන් ගියේ වෙනත් කෙනෙකු අල්ලා ගන්නයි. ඒත් එහි සිටි තැනැත්තා මාව පුදුමයෙන් ගල් ගැස්සුවා.</p>
	<p class="block_8">“ඒ හැර.... ඒ හැර.... මම තවමත් දන්නේ නෑ ඒ සියල්ල කොහොම උනාද කියල. හොයා ගත්තේ මම සිතූ අනෙක් තැනැත්තා නම් මම වෛරයෙන් පිස්සු වැටෙයි. නමුත් මා දුටු මේ නාකි, කලගෙඩි බඩක් තියෙන, එල්ලා වැටුණු කම්මුල් වලින් යුතු මිනිහා අප්‍රියකමෙන් මගේ හුස්ම හිර කෙරුවා. අවුරුදු පහලොවක තරම ළමා පෙනුමක් තියෙන මැය මේ මහත, නාකි, මුළුමනින්ම වාගේ ජරපත් මිනිසා ළඟට ගියේ, ඇයම ඔහු ළඟට ගියේ වංශාධිපතියෙක්, ජෙනරල් කෙනෙක්, සිංහාසනයෙන් පහකරනු ලැබු රජවරුන්ගේ මිතුරෙක් සහ නියෝජිතයෙක් නිසා. බැහැ මට කියන්න බැහැ මට එවේලේ දැනුණ හැඟීම් මොනවද කියල. මහළු මිනිහාට එරෙහිව අත උස්සන්න මට හිතුනෙ නෑ. ඒක ගර්හිත දෙයක් වෙන්න තිබුණා. තවදුරටත් මට මගේම බිරිය මරන්න ඒ වේලේ වුවමනා වුනෙත් නෑ. නමුත් එවැනි හැසිරීම් ඇති ගැහැණියකට එය සුදුසුම වෙනව. දැන් මට ඊර්ෂ්‍යවක් නෑ. මට දැනෙන්නේ මහා බියකරු දේවලිනුත් බියකරුම දෙයක් දැක්ක වගේ හැඟීමක්. අපේක්ෂා භංගත්වයක්. </p>
	<p class="block_8">“ඔයාට කැමති දෙයක් මිනිස්සු ගැන කියන්න අවසර තියෙනව. මුළු විශ්වයේම සමච්චලයට ලක්වුනු කෙනෙක් හමු වුනත් ඒ වගේ අලුකුත්තේරු නෑ. ගැහැණියක් මහල්ලෙකු ස්වාමියා හෝ ආදරවන්තයකු කර ගැනීම හොරෙකුට වඩා නීච කොට සලකනවා. අපි පිරිමි බොහෙම විනීතයි නීතියක් වගේ, නමුත් උන් කැත කුණුවලින් හදවත පුරවා ගත් වේසියො. තරුණ, මහළු, කාටත් අල්ලන උන් ඒකට බොහොම වැදගම්මකට නැති හේතු දක්වනව. මොකද කියනව නම් ඒක උන්ගෙ රස්සාව උන්ටම සුදුසු වෘත්තිය, ඒක උන්ගේ ජීවිතයේ සැප. කිසිම පිලිකුලකින් තොරව තමන්ගේ ඇඟ දෙන උන් සර්වකාලීන, අවිඥානික, සෞම්‍ය වේසියො. උන් ඉන්නෙ ආදරය වෙළඳ භාණ්ඩයක් කරගෙන. සල්ලි සාක්කුවෙ දාගෙන අවිදින නාකි මිනිහෙකුට හරි සල්ලාල නාකි වංශාධිපතියකුගෙ කීර්තියට හරි ප්‍රශංසාවට පත්වුණු ඉතා කැත නාකියෙකුට හරි විකුණනවා...”</p>
	<p class="block_8">තරු පිරුණු අහස යට ඔහු මහ හඬින් කෑමොර දුන්නේ මහළු සෘෂිවරයෙකු මෙනි. බලාපොරොත්තු නැති වියරුවෙන් ඔහු රජවරුන්ගේ අනියම් බිරියන්ට උච්ඡව නින්දා කළේය. මහල්ලන්ට ලැබී ඇති ගරුත්වය සලකා මහළු මිනිසුන් විවාහ කර ගත් සියළුම තරුණියන්ට ඔහු නින්දා කළේය. මන්දහාසයෙන් යුතුව මහල්ලන්ගේ සිප ගැනීම් ලබා ගත් සියලුම තරුණ බිරින්දන්ට හෙතෙම බැන වැදුණේය. </p>
	<p class="block_8">ඔහු මෙසේ බැන වදිමින් සිටියදි නැගෙනහිර රාත්‍රියේ කාලයේ ආරම්භයේ සිටම පැවත ආ භූත කායන් අප වටා නැගෙමින් එන්නට විය. තරුණියන්, වයසක් නොදන්නා ජරපත් මහළු පිරිමින්ගේ ආසාවන් හීලෑ කරන තිරිසනුන් වැනිවූ අධම ආත්මයන් සහිත රූමත් තරුණියන් එහි විය. බයිබලයේ ප්‍රධාන පිරිමින් විසින් වර්ණනා කරනු ලබන මෙහෙකාරියන්, හැගා, රූත්, ලොට්ස්ගේ දූවරුන්, කාළ ඇබිගේල්, ඩේවිඩ්ට ජීවිතය යළි ලබා දීමට ආලිංගනයේ යෙදුණු ෂුනාම් කන්‍යාවිය සහ එවන් අයත්, තරුණ, මහත, සුදු කුලීනයන් හෝ පොදු ජන, විශ්වාසය තැබිය නොහැකි ස්වාමියාට අයත් යටහත් පහත් අපිරිසිදු කයෙන් යුතුවූ වහලුන්, එසේත් නැතහොත් මිල දී ගන්නා ලද හෝ උසස් බවෙන් මෝහනයට පත්ව මිලදී ගන්නා ලද වුන් ද මා ඉදිරියේ නැගී සිටියෝය. </p>
	<p class="block_8">“ඔයා මොනවද කළේ.” මම ඇසුවෙමි. </p>
	<p class="block_8">“මම පිටවෙලා ගියා.” ඔහු පැවසුවේ සන්සුන්වය. “එයින් පස්සෙ මෙහාට ආව.” බොහෝ වේලාවක් අපි දෙදනා වචනයකුදු නොදොඩා එකට වාඩිවී සිහිනයේ වෙලී සිටියෙමු. </p>
	<p class="block_8">අමතක නොවන හැඟීමක් ඒ සැන්දෑව මා තුළ රැඳ වූවේය. මා දුටු,  මට හැඟුණු, මට දැණුනු දේවල් අනුමාන කළෙමි. මාළු බෑමේ විනෝද ගමන, සමහර විට බූවල්ලාද අතිශය ඛේදජනක කතාව මැද අසල්වාසි වහලවල් මත සිටි අභූතරූපද ඒකාබද්ධව වී නිපදවූයේ අසම සම සංවේගයකි. එක්තරා අහඹු හමුවීමක්, එක්තරා සිදුවීම්වල වන විසඳිය නොහැකි සංකලනයන් ‐ මිනිසා පිටතින් කිසිදු අසාමාන්‍ය මුහුණුවරක් නොමැතිව ‐ මුළු දවස් පුරාම ජීවිතය මත විසිරී තිබෙන සිදුවීම්වලට වඩා ජීවිතයේ බොහෝ රහස් ප්‍රමාණයක් ඉතා උසස් තත්වයෙන් දරාගෙන සිටී.</p>
	</body></html>
