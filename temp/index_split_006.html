<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en" class="calibre">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre1">
<p class="block_3" id="calibre_pb_5"> </p>
	<p class="block_"> </p>
	<p class="block_"> </p>
	<h2 id="id_Toc63112697" class="block_6">මං මුලාවූ ජීවිතය</h2>
	<p class="block_"> </p>
	<p class="block_8">“ඇත්තටම ඔයාට පිස්සුද කියල හිතෙනව මේ වගේ කාල ගුණයක් තියෙද්දි ගමේ ඇවිදින්න යන්න. පහුගිය මාස දෙකේම ඔයාට තිබුණෙ මහ විකාර අදහස්. මම කැමති උනත් නැතත් ඔයා මාව මුහුද පැත්තට ඇදගෙන ගියා, අපි බැඳපු අවුරුදු හතලිස් පහේම ඔයා මේ වගේ දේවල් කෙරුවෙ නෑ. කනස්සල්ලෙන් පිරුණු ෆේකෑම්ප් ආවාටයේ ඉන්න ඔයා මට බල කෙරුව. දැන් ආසාවක් ඇතිවෙලා කලබලේ ඇවිදින්න යන්න. අවුරුද්දෙ ග්‍රීෂ්මාධිකව දවසෙ ඔයාට ඕන වෙලා මේ පැත්තෙ ඇවිදින්න යන්න මාව පොළඹවා ගන්න. ඒක නං ඔයාට කරන්න බෑ. ඩිඇප්ප්‍රාවෙල්ට කියන්න, එයා තවමත් ඔයාගෙ ඕන එපාකම් එක්ක ඉන්නවනේ. මම යනව විවේකයක් ගන්න.”</p>
	<p class="block_8">ඩි කාඩවර් මැතිණිය සිය වියපත් මිතුරා දෙසට හැරුණාය.</p>
	<p class="block_8">“ඔයා මාත් එක්ක යන්න එනවද ඩි අප්ප්‍රාවෙල්?”</p>
	<p class="block_8">කාන්තාවන් කෙරෙහි දක්වන ආචාරශීලී බවක් පෑ ඔහු හිස නමා මඳ සිනහවක් පෑවේය. </p>
	<p class="block_8">“කොහෙද ඔයා යන්නෙ, මං එන්නං.”</p>
	<p class="block_8">“බොහොම හොඳයි ගිහින් අව් කලන්තෙ හදාගෙන එන්නකො.” </p>
	<p class="block_8">එසේ පැවසු ඩී කාඩවර් මහතා නැවත හොටෙල් ඩෙස් බේන්ස් තුළට යළිත් ගියේ තම ඇඳෙහි පැයකට දෙකකට වැතිරෙන්නටය.</p>
	<p class="block_8"> ඔවුන් තනිවූ වහාම වියපත් ගැහැනිය සහ ඇගේ වයසක මිතුරා ගමන පිටත් විය. ඔහුගේ අත අල්ලා ගත් ඇය කතා කළේ මෘදු හඬිනි. </p>
	<p class="block_8">“අන්තිමේදි! අන්තිමේදි!!”</p>
	<p class="block_8">“ඔයාට පිස්සු” ඔහු අවලාද නැගීය. “මට සහතිකයි ඔයාට පිස්සු. හිතන්නකො මේකෙ අවදානම, අර මිනිහ...”</p>
	<p class="block_8">ඇය කෝපයෙන් වෙවුලා ගියාය. </p>
	<p class="block_8">“මේ හෙන්රි, එයාට අර මිනිහ කියල කතා කරන්න එපා.”</p>
	<p class="block_8">“හොඳයි” </p>
	<p class="block_8">ගරු සරු නැති හඬින් පැවසූ ඔහු කතා කරගෙන ගියේය.</p>
	<p class="block_8">’‘අපේ පුතාට මොනව හරි තේරුනොත්, අපිව සැක කළොත්, එයා මොනව හරි ඔයාට කළොත්, අපි දෙන්නටම මොනව හරි කළොත්. ඔයා අවුරුදු හතලිහක් එයා දකින් නැතුව හිටිය. දැන් මොකක්ද ඔයාට මේකට හේතු වෙලා තියෙන්නේ?”</p>
	<p class="block_8">මුහුදේ සිට නගරයට වැටී තිබූ දිගු පාරෙහි ඔවුහු ගමන් කළෝය. එට්ට්‍රීට් කන්ද නැගීමට ඔවුන් හැරුණේ දකුණු පැත්තටය. මහත්වූ දීප්තියකින් ගලා හැලෙන හිරු එළිය යටින් වූ සුදු පාර ඔවුන් ඉදිරියේ විය. ගිනිගෙන දැවෙන උෂ්ණත්වය  නිසා දෙදෙනා ගමන් කළේ කෙටි අඩි තබමිනි. නිහඬ බැල්මකින් පැරණි මතකයන් සමග මිතුරාගේ අත අල්ලාගෙන ඇය ගමන් කළාය. </p>
	<p class="block_8">’‘ඉතින් ඔයත් කවදාවත් එයාව දැකල නැද්ද?”</p>
	<p class="block_8">ඇය ඇසුවාය. </p>
	<p class="block_8">“නෑ කවදාවත් නෑ.”</p>
	<p class="block_8">“ඒක වෙන්න පුළුවන්ද?”</p>
	<p class="block_8">මේ අහන්න, මේ සදාකාලික ප්‍රශ්නය නැවත නැවත සාකච්ඡා කරන්න පටන් ගන්න එපා. මට බිරිඳකුයි ළමයිනුයි ඉන්නවා. ඔයාටත් ස්වාමි පුරුෂයෙක් ඉන්නවා. අපි දෙන්නටම මිනිස්සු ගැන, මිනිස්සු හිතන දේවල් ගැන බය වෙන්න ඕන හැමදෙයක්ම තියෙනව.”</p>
	<p class="block_8">ඇය පිළිතුරු නුදුන්නාය. ඇගේ නැතිවූ තාරුණ්‍යය, අප්‍රසන්න වූ බොහෝ ඈත සිදුවු දේවල් ඇගේ මතකයට නැගෙන්නට විය.</p>
	<p class="block_8">විවාහ විය යුතු වයසේ තරුණියකව සිටි ඇයව ඇගේ පවුලේ අය විසින් විවාහ කර දෙන ලදි. ඇය විවාහ ගිවිස ගන්නා ලද මේ රාජ්‍යතාන්ත්‍රිකයා ගැන ඇය දැන සිටියේ යාන්තමිනි. එසේ වූවත් විවාහ වූ පසු ඇය වෙනත් ඕනෑම විවාහක ගැහැණියක් ජීවත් වන අන්දමට ඔහු සමග ජීවත් වූවාය. </p>
	<p class="block_8">කෙසේ වෙතත් කලක් ගිය පසු ඇය මෙන්ම විවාපත්ව වී සිටි තරුණයෙක් වූ ඩී අප්ප්‍රාවෙල් ඇය සමග සරාගිව පෙමින් බැඳුණේ ය. ඩී කාඩවර් මහතා ඉන්දියාවේ දේශපාලන දූත මෙහෙවරෙහි යෙදී සිටීම නිසා දිගු කාලීන නොපැමිණීම ඇයව ඔහු කෙරෙහි නැඹුරු කළාය. </p>
	<p class="block_8">එයට විරෝධය පෑමට ඇයට හැකි වීද? ඔහුව නොසලකා හැරීමට ඇයට හැකි වීද? ඇයද ඔහුට ආදරය කළ නිසා ඔහුට අවනත නොවීමට ඇයට ශක්තිය ධෛර්ය තිබුණාද? නැත, නිශ්චිතවම නැත! ඇය බොහෝ සේ ගැඹුරින්ම විඩාවට පත්ව සිටියාය. ජීවිතය කෙතරම් රැවටිලි කාරද, කෙතරම් අනුකම්පා විරහිතද? මේ පෙලඹවීම් වලින් ගැලවී නැතහොත් මේ නියත ඉරණමෙන් ගැලවී අපට පලා යා හැකිද? හුදෙකලා වූ, නොසලකා හරින ලද, ආදරයකින් තොර ළමයි නොමැති, ගැහැනිය තුළ නොනැවතී නැග එන ලාලසාව මැඩ පවත්වා පැන දුවන්නේ කෙසේද? එසේ වන්නේ නම් එය ඇය සූර්යාලෝකයෙන් පලා ගොස් අඳුරේ ජීවත් වන්නාක් මෙන් වන ක්‍රියාවකි.</p>
	<p class="block_8">ඔහුගේ සිප ගැනීම්, ඔහු පෑ මන්දහාසයන්, කෙතරම් පැහැදිලි ලෙස ඉතා කුඩා සිදුවීම් පවා ඇගේ මතකයට නැගෙන්නට වීද! කොයි වේලාවේ වූවත් ඇය බැලීමට පැමිණෙන ඔහු දොර අසල නැවතී ඇය දෙස බලා නිවසට ඇතුළු වන්නේය. ඒ කොතරම් ප්‍රීතිමත් කාලයක්ද! ඇගේ ජීවිතයේ එකම ප්‍රීතිමත් කාලය, ඒ සියල්ල වහා අවසන් වූවේය. දරුවකු පිළිසිඳ ඇති බව අනාවරණය වෙද්දී, එය මොන තරම් කටුක මානසික වේදනාවක් වීද! </p>
	<p class="block_8">දිගු වෙහෙසකාරී ගමනකින් ඇය දකුණට ගමන් කළාය. ඇගේ දුක, නිරන්තර බිය, ඇගේ ජීවිතය, මධ්‍යධරණී වෙරළ අසබඩ වූ ඇය ඈතට යන්නට බියවූ උද්‍යානයක ගැඹුරේ තිබු හුදකලා කුටියක සඟවා තබන  ලැබුවාය.</p>
	<p class="block_8">දොඩම් ගසක් යට වැතිරී කොළ පැහැති අතු පතර තුළවූ රවුම් වර්ණවත් පලතුරු දෙස දෑස් දල්වා ගෙන දිගු දින ගණන් බලා සිටි අයුරු ඇය සිහිපත් කළාය. තාප්පයට ඉහළින් ගලා ආ මුහුදේ මිහිරි සුවඳ, ඇයට ඇසුණු වෙරළේ වැදුණු කුඩා දිය රැළි වල හඬ, පිටතට යෑමට, මුහුද දෙසට යෑමට ඇයට ඇති කළේ අපමණ වූ ආසාවකි. කඳු වළල්ලෙන් වටවූ සදාකාලික නිල් පැහැති පුළුල් මතු පිටෙහි හිරු එළියේ පුල්ලි ගැසී දිලිසෙන සුදු රුවල් පිළිබඳව ඇය සිහින දැක්කාය. නමුත් ගේට්ටුවෙන් පිටතට යෑම ඇයට තර්ජනයක් විය. මේ තත්වයෙන් ඇගේ වෙනස් වූ රූපකායෙන් කවුරුන් හෝ ඇයව හඳුනා ගතහොත් සිදු වන්නේ  ලැජ්ජාවෙන් පිරුණු ව්‍යසනයකි.</p>
	<p class="block_8">බලාපොරොත්තුව සිටි දවස්, වද වේදනා විඳි අවසන් දින කීපය, ඉන්පසු පැමිණි බියකරු රාත්‍රිය ඇය කොපමණ දුක්ඛ වේදනාවක් ඉවසා ගත්තාද! එය කවර නම් රාත්‍රියක් වූයේද! ඇය කොපමණ කෙඳිරි ගෑවාද! කොපමණ කෑගැසුවාද! සෑම මිනිත්තුවකදීම ඇගේ අත සිප ගනිමින් සිටි ආදරවන්තයාගේ සුදුමැලි මුහුණ, වෛද්‍යවරයාගේ මුදු මෙලෙක් උපදෙස්, හෙදියගේ සුදු හිස් වැසුම දැනුදු ඇයට දර්ශනය වෙයි. </p>
	<p class="block_8">දරුවකුගේ දුබල විනිවිද යන හැඬුම, මිනිසකුගේ හඬෙහි පළමු ආයාසය, කොපමණ නම් දැඩි කැලඹීමකින් ඇගේ හදවත කම්පනය කරවූවාද! පසු දිනය, ඇගේ ජීවිතයේ පුතු දුටූ පුතු සිපගත් එකම දවස වූවාය. ඉන්පසු කිසිම දිනක ඔහු ඇගේ ඇස ගැටුණේ නැත. </p>
	<p class="block_8">ඒ කාලයෙන් පසු දිගු හිස් ජීවිතයේ ඇගේ සිත තුළ වූ රික්තකයේ දරුවා නිරන්තරයෙන් පාවෙන්නට වූවේය. ඇගේ ලෙයින් මසින් හැදුණු ජීවියා, ඇගේ පුතා එක්වරක් හෝ කෙදිනකදිවත් නැවත ඇය දුටුවේ නැත. ඔහු පැහැර ගත්තේය, බලෙන් රැගෙන ගියේය. සැඟවූයේය. ඇය දැන සිටි එකම දෙය වූයේ නෝමන් ගොවියෙකු ඔහු හදා වඩා ගත් බව පමණය. මේ නිසා ඔහුද නෝමන් ගොවියකු වී නම නොදන්නා තාත්තාගෙන් ලබා ගත් හොඳ දායාදයක් සමග විවාහ වී සිටිනවා විය හැක.</p>
	<p class="block_8">පසුගිය වසර හතලිහක කාලය තුළදි කොපමණ වතාවක් නම් ඔහු බලන්නට යෑමේ ඔහුව සිප ගැනීමේ ආසාවෙන් ඇය පෙලුනාද! ඔහු වැඩෙන වැඩුනු තැනැත්තකු වන බව කිසි විටෙකවත් ඇයට සිතුණේ නැත. එක දිනක් ඇගේ දෙඅතේ රඳවා ගෙන මහත් වූ වද වේදනාවට පත් ඇගේ සිරුරට තද කරගෙන සිට ඉවත දැමූ මනුෂ්‍යත්වය පිළිබඳව වූ සිහින නිරන්තරයේ ඇගේ සිහින අතර වූවාය.</p>
	<p class="block_8">“මට තව දුරටත් දරා ගන්න බෑ, මම යනවා මට එයාව බලන්න ඕන.” එසේ කී වාරයක් ඇය ඇයගේ පෙම්වතාට පැවසුවාද! හැම වතාවකම ඔහු ඇයව මැඩ පැවත් වූයේය. ඇය විසින්ම ඇයව පාලනය කර ගන්නේ කෙසේද, ඇගේ හැඟීම් දමනය කර ගන්නේ කෙසේද යයි ඇය නොදැන සිටියාය. රහස පිළිබඳව අනුමාන කරන මිනිසා එයින් අයුතු ප්‍රයෝජන ගනු ඇත. ඇය විනාශ වී යනු ඇත. </p>
	<p class="block_8">“ඔහු මොන වගේද?” ඇය ඇසුවාය. </p>
	<p class="block_8">“මම දන්නෙ නෑ, එයින් පස්සෙ මම කවදාවත් එයාව දැක්කෙ නෑ.”</p>
	<p class="block_8">“ඒක වෙන්න පුළුවන් දෙයක්ද? පුතෙක් ඉන්නව එයා ගැන මොනවත් දන්නෙ නෑ. අපි දරුවට බයවුනා. නින්දාවක් වගේ අපි දරුවව විසි කරල දැම්ම.” </p>
	<p class="block_8">එය ඉතා දරුණු විය.</p>
	<p class="block_8">ඔවුහු ගිනි ගහන අව්වෙන් පීඩිතව දිගින් දිගට ඇදී යන කඳු බෑවුමෙහි නිසොල්මනෙහි ගමන් කළෝය. </p>
	<p class="block_8">“මේක හරියට දේව උදහසින් ලැබුණු දඬුවමක් වගෙයි නේද?” ඇය කියාගෙන ගියාය. “මට තව දරුවෙක් ලැබුණෙ නෑ. තවදුරටත් එයාව බලන්න තියෙන ආසාව මැඩ පවත්වා ගන්න මට සටන් කරන්න බෑ. අවුරුදු හතලිහක් තිස්සෙම ඒක මගේ හිතේ හොල්මන් කළා. පිරිමියෙකුට මේ වගේ දේවල් තේරුම් ගන්න බෑ. මේක මතක තියා ගන්න, මම දැන් මරණයට හුඟක් කිට්ටුයි. මට එයාව ආයෙත් දකින්න ලැබෙන්නේ නැතිවෙයි... කවදාවත් නැතිවෙයි. ඒක වෙන්න පුළුවන් නේද? මට පුළුවන් වුණේ කොහොමද ඔච්චර කාලයක් බලාගෙන ඉන්න? මම මගේ මුළු ජීවිතේම එයා ගැන හිතුව, ඒ සිතිවිලි කෙතරම් කරදරකාරී පැවැත්මක්ද ඇති කළේ. මගේ පළමුවන සිතිවිල්ල ඔහු නොවී මම අවදි වුණු දවසක් නෑ. ඔයාට මම කියන දේ ඇහෙනවද? මගේ පළමුවන සිතිවිල්ල වුණේ ඔහුයි, මගේ ළමයයි, ඔහු කොහොමද? අනේ, කොයි තරම් වරදකාරි සිතිවිල්ලක් ඔහු ඉදිරියේ මට දැනෙයිද? මේ වගේ සිද්ධියකදි කෙනෙක් ලෝකයට බිය විය යුතුමද? මට තිබුණෙ ඔක්කොම අත් හැරල දාල එයාව හදා ගන්න, උස් මහත් කර ගන්න, ආදරය කරන්න. මට විශ්වාසයි එහෙම නම් මට සතුටින් ඉන්න තිබුණා. මම ඒ අභියෝගය බාර ගත්තෙ නෑ. මම බයගුල්ලියක් වුණා. මම කොයිතරම් විඳෙව්වද! අනේ මේ වගේ අතහැර දැමූ අසරණ වූ ප්‍රාණියෝ, ඒගොල්ලො කොයි තරම් අම්මලට වෛර කරනව ඇද්ද?</p>
	<p class="block_8">ඉකි ගැසීමෙන් හුස්ම හිරවූ ඇය එක්වරම නැවතුණාය. ගිනි ගහන හිරු එළියට  යටත්වූ මුළු නිම්නයම පාළුව නිහඬව තිබිණ. පාර අද්දරවූ තුනී දුඹුරු තණ මත ලැග සිටි රැහැයියෝ පමණක් තම කර්කශ ස්වරය මුදා හරිමින් සිටියෝය. </p>
	<p class="block_8">“ටිකකට වාඩිවෙන්න” ඔහු පැවසුවේය. අගල අද්දරට ඇයව කැඳවා යන්නට ඔහුට ඉඩ හල ඇය එහි වූ තණකොළ මත්තේ කිඳා බැස දෝතින් මුහුණ වසා ගත්තාය. නොපීරූ තත්වයකට පත්ව තිබු ඇගේ කැරළි ගැසුණු සුදු කොණ්ඩය මුහුණේ හැම පැත්තකින්ම වැටී තිබූ අතර ඇය තම උග්‍ර වේදනාව මුදා හරිමින් වැලපෙන්නට වූවාය. කුමක් කියා ඇය සැනසිය යුතුදැයි නොදැන මහත් අපහසුතාවයෙන් ඔහු ඇය ඉදිරියේ සිටගෙන සිටියේ මහත් අපහසුතාවයෙනි. </p>
	<p class="block_8">“එන්න... ධෛර්ය ගන්න.” ඔහු හීන් හඬින් පැවසුවේය.</p>
	<p class="block_8">“මම ධෛර්ය ගන්නම්.” ඇය පැවසුවේ දෙපයින් නැගී සිටිමිනි. ඇස්වල කඳුළු වියළා ගත් ඇය ඇවිද ගියේ මහළු ගැහැනියකගේ වෙවුලන පා තබමිනි. </p>
	<p class="block_8">පාරේ මඳ දුරක් ඉදිරියට ගමන් කරද්දි දක්නට ලැබුණේ ගස් ගොම්මනක සැඟවී තිබූ ගෙවල් කීපයකි. කම්මල්කරුවකුගේ මිටිය කිණිහිරය මත වැදී නංවන ඒකාකාරි හඬ ඔවුන්ට ඇසිණ. ඒ දෙස බැලූ ඔවුන්ට දක්නට ලැබුණේ උස් නැති ගෙයක් සහ මඩුවක් තුළ අශ්වයකුට ලාඩම් ගසමින් සිටි මිනිසුන් දෙදෙනෙකි .</p>
	<p class="block_8">ඩී අප්ප්‍රාවෙල් මහතා ඔවුන් අසලට ගියේය. </p>
	<p class="block_8">“පියරේ බෙනඩික්ගේ ගොවිපොළ  තියෙන්නේ කොහෙද?” </p>
	<p class="block_8">ඔහු ඇසුවේය.</p>
	<p class="block_8">“වමට තියෙන පාර දිගේ යන්න.” එතැන සිටි එක් අයකු පිළිතුරු දුන්නේය. “එතන තියෙනව පුංචි තානායමක්. එතනින් දිගටම දකුණට යන්න. පෝරෙට්ස්ගෙ එකට පස්සෙ තියෙන තුන්වෙනි එක. වැට ගාව තියෙනව ළපටි පයින් ගහක්, ඔයගොල්ලන්ට වරදින්නේ නෑ.”</p>
	<p class="block_8">ඔවුහු වමට හැරුණෝය. දැන් ඇගේ ගමන මන්දගාමි වී දෙපාවල වේගය ක්‍රමයෙන් හීන වේගන යයි. හුස්ම හිර කරවමින් ඇගේ හදවත වේගයෙන් ගැහෙන්නට විය. යාඥා කරන්නාක් මෙන් සෑම පියවරක් පාසාම ඇය කොඳුරන්නට වූවාය. </p>
	<p class="block_8">“මගේ දෙයියනේ! අනේ මගේ දෙයියනේ!”</p>
	<p class="block_8">දැඩිව හැඟුම් බර වීමෙන් ඇගේ උගුර හැකිලී දෙපා අක්‍රියව දුර්වල වන්නාක් සේ දැණින. </p>
	<p class="block_8">“ඔයා ඔයාව පාලනය කර ගත්තේ නැත්නම් ඔයා කරන්නෙ අපි දෙන්නවම එකවර පාවා දෙන එක. ඔයාගෙ හැඟීම් මැඩ පවත්වා ගන්න උත්සාහ කරන්න.”</p>
	<p class="block_8">කලබලව, සුදුමැලිව සිටි ඩී අප්ප්‍රාවෙල් තියුණුව පැවසුවේය. </p>
	<p class="block_8">“මං කොහොමද ඒක කරන්නෙ” ඇය පැවසුවේ  ගොත ගසමිනි. “මගේ දරුව, මම මගේ දරුව දකින්න යන්නෙ කියල හිතෙනකොට.” </p>
	<p class="block_8">පාර දිගේ දෙපේළියට වැවු බිච් ගස්වලින් වැසී තිබු දෙපැත්තේ වූ ගොවිපොළවල් අතරින් වැටුනු මාවත් වලින් එකක් වූ එම කුඩා මාවතේ ඔවුන් දෙදෙනා ගමන් කළෝය. ක්ෂණිකව ඔවුන් ඉදිරියේ දිස්වූයේ නොමේරු පයින් ගසකින් හෙවණවූ ලී ගේට්ටුවකි. </p>
	<p class="block_8">“මේ තියෙන්නෙ.” ඔහු පැවසුවේය. </p>
	<p class="block_8">වහා නැවතුණු ඇය වට පිට බලන්නට වූවාය. </p>
	<p class="block_8">අංගණයේ වවා තිබූ ඇපල් ගස් විසල්ව පිදුරු හෙවිලි කර තිබූ ගොවි ගෙදර දෙසට විහිදී තිබිණ. එයට මුහුණ ලා තිබුණේ ඉස්තාලය, අටුව, ගව මඩුවක් හා කුකුළු කොටුවකි. පැතලි තහඩු සෙවිලි කළ මඩුවේ වූයේ ගොවි වාහන වූ රෝද දෙකේ කරත්තයක්, වැගනයක් හා තිරික්කලයකි. වහු පැටවු හතරදෙනෙක් ගස් සෙවනේ හොඳින් වැඩී තිබූ කොළ පැහැති තණකොළ කමින් සිටියහ. කළු කිකිළියන් සිටියේ කුකුළු කොටුව තුළ හැම මුල්ලකම ඇවිදිමිනි. </p>
	<p class="block_8">කිසිදු හඬක් ඇසුනේ නැත. ගෙදර දොර විවෘතව තිබූ නමුත් කිසිවකු පෙනෙන්ට නොසිටියේය. </p>
	<p class="block_8">ඔවුහු අංගණයට ඇතුළු වූවෝය. පෙයාර්ස් ගසක් පාමුල හරහට දමා තිබූ බැරලයක් තුළ සිටි බල්ලෙකු එක්වරම රුදුරු ලෙස බුරා හැලෙන්නට විය. ගෙයි දොර දෙසට යද්දි දකින්නට ලැබුණේ පැතලිව බිත්තියට හේත්තු කර ලෑල්ලක් මත පිළිවෙළට පේළියට තබා තිබූ පිදුරු යෙදූ ගෝලාකාර මුදුන් සහිත මී මැසි පෙට්ටි හතරකි. ගේ ඉදිරිපස නැවතුණු ඩී අප්ප්‍රාවෙල් මහතා හඬ නගා කතා කළේය. </p>
	<p class="block_8">’‘ගෙදර කවුරුවත් ඉන්නවද?”</p>
	<p class="block_8">ඒ හඬට දස හැවිරිදි වියේ පමණ වු ගැහැනු ළමයෙක් එළියට පැමිණියාය. නග්න කිළිටි දෙපා සහිත වූ ඇය ඇඳ සිටියේ වුලන් යට ගවුමක් හා හැට්ටයකි. කුලෑටි බුම්මා ගත් පෙනුමින් යුත් දැරිය දොරකඩ හිටගෙන හිටියේ ගෙට ඇතුළුවීම වළක්වා ලන්නට මෙනි. </p>
	<p class="block_8">“ඔයගොල්ලන්ට මොනවද ඕනෙ?” ඇය ඇසුවාය.</p>
	<p class="block_8">“තාත්තා ගෙදර ඉන්නවද?”</p>
	<p class="block_8">“නැහැ”</p>
	<p class="block_8">“එයා කොහෙද ගියේ?”</p>
	<p class="block_8">“මං දන්නෑ”</p>
	<p class="block_8">“ඔයාගෙ අම්මා?”</p>
	<p class="block_8">“එයා එළදෙන්නු අරන් ගියා.”</p>
	<p class="block_8">“ඉක්මනට එයිද?”</p>
	<p class="block_8">“මං දන්නෑ”</p>
	<p class="block_8">මෙය ඇසුනු විගස මහලු කාන්තාව “මම යන්නෙ නෑ ඔහුව දකින්නෙ නැතුව” යයි හිටි අඩියේ කෑගසා පැවසුවේ ඇයව බලහත්කාරයෙන් ඉවතට ගෙන යායැයි බියෙන් මෙනි. </p>
	<p class="block_8">“අපි ඉඳිමු ” ඔහු පැවසුවේ සන්සුන්වය. </p>
	<p class="block_8">ඔවුන් හැරෙද්දීම වාගේ ඔවුන්ගේ ඇස ගැසුනේ ගැමි ගැහැනියකි. හිරු එළිය වැටීමෙන් වරින් වර දීප්තිමත් සුදෙන් දිලිසෙන බරැති පෙනුමැති ටින් බාල්දි දෙකක් රැගෙන ඇය ගෙදර දෙසට පැමිණෙමින් සිටියාය. </p>
	<p class="block_8">දකුණු කකුලේ කොරයක් තිබු අතර ඇයගේ ළැම වැසී තිබුණේ පැල්ලම් ගැහුණු අව්වෙන් වැස්සෙන් විරංජනය වූ රළු දුඹුරු පැහැති ගෙතූ ඇඳුමකිනි. ඇය වෙතින් දිස්වූයේ කිළිටි අසරණ මෙහෙකාර පෙනුමකි. </p>
	<p class="block_8">“අර එන්නෙ අම්මා.” දැරිය පැවසුවාය. </p>
	<p class="block_8">ඇය නිවස ආසන්නයට පැමිණියේ නපුරු සැක කටයුතු බැල්මකින් අමුත්තන් නිරීක්ෂණය කරමින්ය. ඉන්පසු ඔවුන් නොදුටුවා සේ ඇය ගෙට ඇතුළු වූවාය.</p>
	<p class="block_8">ඇගෙන් දිස්වූයේ මහළු පෙනුමකි. ඇයට වූයේ බියසුළු, දැඩි, පිටිසර, හැඟීම් දැනීම් නොදක්වන ගිළුනු මුහුණකි. </p>
	<p class="block_8">ඩී අප්ප්‍රාවෙල් මහතා ගෙතුළට ගිය ඇයට කතා කළේය. </p>
	<p class="block_8">“අපි මේ ආවේ අපිට කිරි වීදුරු දෙකක් සල්ලි වලට ගන්න පුළුවන්ද අහන්න.”</p>
	<p class="block_8">කිරි බාල්දි දෙක බිමින් තබා දොරකඩට පැමිණි ඇය,</p>
	<p class="block_8">“මම කිරි විකුණන්නෙ නෑ” යි පහත් හඬින් පැවසුවාය.</p>
	<p class="block_8">“අපිට හරි පිපාසයි. අර ඉන්න වයසක නෝන හරි වෙහෙසෙන් ඉන්නෙ. අපිට මොනව හරි බොන්න දෙන්න පුළුවන්ද?” </p>
	<p class="block_8">ගැමි ගැහැනිය පරුෂ නොසන්සුන් බැල්මකින් ඔවුන් දෙස බලා සිටියාය. අවසානයේ ඇය ඇගේ හිත හදා ගත්තාය. </p>
	<p class="block_8">“ඔයගොල්ලො මෙහාට ආවෙ ඒකට කියල පේන හින්ද මම හොඳ ඒවයෙන් දෙන්නම්.”</p>
	<p class="block_8">එසේ පැවසු ඇය ගෙතුළට නොපෙනී ගියාය. </p>
	<p class="block_8">ඉන් පසු පුටු දෙකක් ඔසවාගෙන පැමිණි ළමයා එය ඇපල් ගස මුල තැබුවාය. අනතුරුව පැමිණි අම්මා අමුත්තන් අත තැබුවේ පෙන දමන කිරි කෝප්ප දෙකකි.</p>
	<p class="block_8">ඔවුන් ඉදිරියේ නතර වී ඇය විමසුමෙන් බලා සිටියේ ඔවුන්ගේ අභිප්‍රාය කුමක්දැයි දැන ගැනීමට මෙනි.</p>
	<p class="block_8">“ඔයගොල්ලො ෆෙකෑම්ප්වල ඉඳලද?” ඇය ඇසුවාය.</p>
	<p class="block_8"> “ඔව්” ඩි අප්ප්‍රාවෙල් පිළිතුරු දුන්නේය. “අපි ආවෙ ගිම්හානෙ ගත කරන්න.”</p>
	<p class="block_8">මඳ නිහැඬියාවකින් පසු ඔහු කතා කළේය. </p>
	<p class="block_8">“ඔයගොල්ලන්ට පුළුවන්ද අපිට හැම සුමානෙම කුකුල් මස් දෙන්න.” </p>
	<p class="block_8">අවිනිශ්චිතව ටික වේලාවක් බලා සිටි ඇය කතා කළාය.</p>
	<p class="block_8">“දෙන්න පුළුවන් වෙයි, ඔයගොල්ලන්ට ඕන කරන්නෙ අලුත් කුකුල්ලුනෙ?”</p>
	<p class="block_8">“ඔව් අපිට ඕන කරන්නෙ අලුත් ඒවා.”</p>
	<p class="block_8">“ඔයගොල්ලො මාර්කට් එකේ එව්වට කීයක් දෙනවද?”</p>
	<p class="block_8">ඒ ගැන නොදන්නා ඩී අප්ප්‍රාවෙල් තම සහායිකාව දෙසට හැරුණාය. </p>
	<p class="block_8">“ප්‍රෑන්ක් හතරක්, හතරයි පනහක් විතර...”</p>
	<p class="block_8">ගොත ගසමින් පැවසු ඇයගේ දෙනෙත් කඳුලින් පිරි තිබිණ.</p>
	<p class="block_8">“අහිංසක නෝන මහත්තය අඬන්නෙ අසනීපයෙන්ද?”</p>
	<p class="block_8">පසෙකට වී ඇය දෙස බලාගෙන සිටි ගොවි බිරිඳ ඇසුවේ පුදුමයෙනි.</p>
	<p class="block_8">පිළිතුරු ලෙස කුමක් කිව යුතුදැයි නොදත් ඔහු ගොත ගැසුවේය.</p>
	<p class="block_8">“නෑ... නෑ... මෙයා එන ගමන් එයාගෙ ඔරලෝසුව නැති කරගෙන, ඒක ලස්සන ඔරලෝසුවක්. ඒක හින්ද එයාට දුක හිතිල, කාට හරි එහෙම එකක් හම්බ උනා කියල දැන ගත්තොත් අපිට කියන්න. </p>
	<p class="block_8">පිළිතුරක් නොදුන් බෙනඩික් මහත්මිය මේ මොන විකාරයක්දැයි සිතුවාය.</p>
	<p class="block_8">“අර එන්නෙ මගේ මනුස්සය.”</p>
	<p class="block_8">ඇය හිටිවනම පැවසුවාය. </p>
	<p class="block_8">ඇය ගේට්ටුව දෙසට මුහුණලා සිටියෙන් ඔහු එනවා දුටුවේ ඇය පමණි. ඩි අප්ප්‍රාවෙල් දැඩිව වෙවුලුවේය. ඩී කඩෝවාර් මහත්මිය නොඉවසිල්ලෙන් කැරකවීම නිසා පුටුවෙන් වැටෙන්නට ගියාය. </p>
	<p class="block_8">එළදෙනකු බැඳ සිටි කඹයේ කෙළවර අල්ලාගෙන එළදෙන පෙරටු කරගෙන පැමිණි ඔහු දෙකට නැමී වැරෙන් හුස්ම ගනිමින් සිටියේ ඔවුන්ට පියවර දහයක් පමණ ඈතිනි. </p>
	<p class="block_8">“වල් තිරිසනෙක්” </p>
	<p class="block_8"> ඔහු කියවන්නට ගත්තේ අමුත්තන් නොසලකා හරිමිනි. </p>
	<p class="block_8">ඔවුන් පසු කරගෙන ගව මඩුව දෙසට ගිය ඔහු එ'තුළ නොපෙනී ගියේය.</p>
	<p class="block_8">මහලු කාන්තාවගේ කඳුළු එක්වරම වියැකී ගියේ ය. සිතීමට හෝ කතා කිරීමට නොහැකි වූ ඇය සිටියේ අතිශයින් වික්ෂිප්තයට පත්වය. ඇගේ පුතා, මේ ඇගේම වූ පුතා!</p>
	<p class="block_8">“ඒ බෙනඩික් මහත්තය නේද?”ඒ සිතිවිල්ලෙන්ම තියුණු වේදනාවට පත්ව සිටි ඩි අප්ප්‍රාවෙල් මහතා විමසුවේ වෙහෙසකාරි හඬකිනි.</p>
	<p class="block_8">“කවුද ඔයගොල්ලන්ට එයාගෙ නම කිව්වෙ?” ගොවි බිරිඳ විමසුවේ ඔවුන් කෙරෙහි උපදවා ගත් සැකයෙනි. </p>
	<p class="block_8">“මහපාර කෙළවරේ ඉන්න කම්මල්කාරයා.” ඔහු පිළිතුරු දුන්නේය.</p>
	<p class="block_8">සියල්ලෝ නිහඬව සිටි අතර සියලු දෙනාගේ ඇස් යොමුව තිබුණේ ගොඩනැගිල්ලේ බිත්තියේ කළු සිදුරක් මෙන් වූ ගව මඩුවේ දොර දෙසටය. ඔවුන්ට එහි ඇතුළත කිසිවක් නොපෙණුන නමුදු බිම අතුරා දමන ලද පිදුරු මත අඩි තබා යන්නාක් වැනි චලනයන්ද නොයෙකුත් අපැහැදිළි ශබ්දයන්ද එතුළින් නැගෙනු ඇසිණ. </p>
	<p class="block_8">ගව මඩුවෙන් එළියට පැමිණ නැවත එළිපත්තේ පෙනී සිටි ඔහු නළල පිසිමින් ආපසු නිවස දෙසට පැමිණියේ සෙමෙන් දිගු අඩි තබමිනි. තබන හැම පියවරකදීම ඔහු ඉහළට ගැස්සුණේය.</p>
	<p class="block_8">අමුත්තන් කෙරෙහි කිසිදු සැලකිල්ලක් නොදක්වා ඔවුන් දෙසවත් නොබලා ඔවුන් ඉදිරියෙන් ඔවුන් පසු කර ගමන් කළ ඔහු සිය බිරිය දෙසට හැරී කතා කළේය. </p>
	<p class="block_8">“ගිහිං සයිඩර් ජෝගුවක් අරං වරෙන්, මට හරි තිබහයි.”</p>
	<p class="block_8">එසේ පවසමින්ම ඔහු ගෙතුළට ඇතුළු විය. </p>
	<p class="block_8">ඔහුගේ බිරිය බිම් කුටියට ගියේ පැරිස්කාරයන් දෙදෙනා ඔවුන්ටම හැර දමාය. </p>
	<p class="block_8">ඩි කැඩෝවාර් මහත්මිය බෙහෙවින් චංචලව සිටියාය. </p>
	<p class="block_8">“අපි යමු හෙන්රි, අපි යමු” ඇය ගොත ගැසුවාය.</p>
	<p class="block_8">ඇය සිටියේ අධෛර්යට පත්වය. </p>
	<p class="block_8">ඩි අප්ප්‍රාවෙල් ඔහුගේ මුළු ශක්තිය යොදා ඇයගේ අතින් අල්ලා ඇයට නැගිටීමට උදවු කළේය.- කිසියම් අන්දමකින් ඇය වැටේ යයි ඔහුට හැඟී තිබිණ - ඔහු ඇයව ඉවතට කැඳවාගෙන ගියේ ප්‍රෑන්ක් පහක් පුටුව මතට විසි කිරීමෙන් පසුවය.</p>
	<p class="block_8">ඔවුන් ගේට්ටුව පසු කළ වහාම ශෝකයෙන් වෙළී පැටලී ඇය ඉකි බිඳිමින් ගොත ගසන්නට වූවාය. </p>
	<p class="block_8">“අයියෝ! අයියෝ!! ඔයා මේකද එයාට කළේ?”</p>
	<p class="block_8">ඔහු තදින් සුදුමැලි වූයේය.</p>
	<p class="block_8">“මට කරන්න පුළුවන් දේ මම කෙරුව.”</p>
	<p class="block_8">ඔහු පැවසුවේ කර්කශවය. </p>
	<p class="block_8">“ඔහුගේ ගොවිපොළම වටිනව ප්‍රෑන්ක් අසූදාහක්. මධ්‍යම පන්තියෙ ළමයින්ට මෙච්චර දෑවැද්දක් ලැබෙන්නෙ නෑ.”</p>
	<p class="block_8">එකම වචනයක් හෝ කතා නොකර දෙදෙනා සෙමෙන් සෙමෙන් ආපසු ගමන් කළෝය. ඇය නිහඬව ඉකි බින්දාය. ඇස්වලින් නොකඩවා වෑහුණු කඳුළු ඇගේ කම්මුල් දිගේ ගලා ගියේය. </p>
	<p class="block_8">අවසානයේ දෙදෙනා ෆේකෑම්ප් වලට සේන්දු විය. </p>
	<p class="block_8">ඩි කැඩෝවාර් මහතා රාත්‍රී කෑමට ඔවුන් එනතුරු බලා සිටියේය.</p>
	<p class="block_8">ඔවුන් දුටූ ඔහු මහ හඬින් සිනාසෙන්නට පටන් ගත්තේය. </p>
	<p class="block_8">ඔයාලා දිහා බලන්න, මගේ බිරිඳට අව් කලන්තෙ හැදිල. මම ඒකට කැමතියි. මම මේ කියන්නෙ මට හිතෙන විදිහට ටික කාලෙකට ඉස්සර වෙලා එයාගෙ ඔලුව නරක් වුණා කියල.”</p>
	<p class="block_8">කිසිවකුත් එයට පිළිතුරු දුන්නේ නැත. </p>
	<p class="block_8">කොහොම උනත් ඔයගොල්ලො හොඳට ඇවිද්දද?”</p>
	<p class="block_8">සැමියා ඇසුවේ දෙඅත් පිරිමදිමිනි.</p>
	<p class="block_8">ඩි අප්ප්‍රාවෙල් එයට පිළිතුරු දුන්නේය.</p>
	<p class="block_8">“අතිශය ප්‍රසන්න එකක් මගේ මිත්‍රයා, හැම අතින්ම ප්‍රීතිමත් එකක්.”</p>
	</body></html>
