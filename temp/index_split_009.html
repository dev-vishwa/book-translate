<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en" class="calibre">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre1">
<p class="block_3" id="calibre_pb_8"> </p>
	<p class="block_"> </p>
	<p class="block_"> </p>
	<h2 id="id_Toc63112700" class="block_6">මහලු බොනිපස් දුටු අපරාධය</h2>
	<p class="block_"> </p>
	<p class="block_8">වෙනදා මෙන් අද දිනයේ ලියුම් බෙදීමේ රාජකාරියේ යෙදීමට එතරම් දුරක් යාමට නොමැති බව දැන ගත් තැපැල් පියුන් බොනිපස් තැපැල් කන්තෝරුවෙන් පිට වූයේ මහත් සතුටිනි. එදා ඔහුට පැවරී තිබුණේ වර්විල් නගරයෙන් පිටත ගම්බද ප්‍රදේශයේ ලියුම් බෙදා දීමටය. බොහෝ දිනවලදි රාත්‍රියේ නිවසට පැමිණෙන විටදී ඔහුගේ දිගු දෙපා නිතරම වාගේ කිලෝ මීටර් හතලිහකට වැඩි ප්‍රමාණයක් ඇවිද තිබිණ. </p>
	<p class="block_8">අද දිනයේ ඔහුගේ ලියුම් බෙදා දීම ඉක්මනින් කළ හැකි වනු ඇත. මග දිගේ කල් මරමින් ගියද ඔහුට සවස තුන පමණ වන විට ගෙදරට යා ගත හැකිය. කොයි තරම් වාසනාවක්ද?</p>
	<p class="block_8">සෙනෙමාරෙ පාරෙන් නගරයෙන් පිටවූ ඔහු ඔහුගේ රාජකාරිය ආරම්භ කළේය. ජූනි මාසය වූ මේ මාසයේ කොළින් සහ මලින් පිරුණු ඕවිටි තමන්ගේ ලස්සන පෙන්නුම් කළේය. </p>
	<p class="block_8">නිල් සැහැල්ලු කොට කබායකින් සැරසී හා රතු පටියක් ඇල්ලු තොප්පියක් පැලඳ සිටි තැපැල් පියුන් වූ කොල්සා, ඕට්ස් හා තිරිඟු වවා තිබූ කෙත් මැදින් වැටී තිබූ පාරේ ගමන් කරන්නට විය. </p>
	<p class="block_8">උරහිස් මට්ටමට උස්වු වගාවේ කරල් වලට ඉහළින් ඔහුගේ හිස දිස්වූයේ නිශ්චලව පවතින කොළ පැහැති මුහුදක මඳ සුළඟේ සන්සුන්ව ඉල්ප යන රැළක් මෙනි. </p>
	<p class="block_8">පාර අද්දර වවා තිබූ බීච් පඳුරු සෙවනට මැදිව තිබූ ගේට්ටු ඇරගෙන ඔහු ගොවිපොළවලට ඇතුළු වූයේ ගොවිපොළ අයිති ගැමියන්ට ඔවුන්ගේ නම කියා අමතමින් ආචාර කරමිනි. </p>
	<p class="block_8">“ශුභ උදෑසනක් වේවා චිකොට් මහත්තයා!” </p>
	<p class="block_8">චිකොට් මහතාට ආචාර කළ තැපැල් පියුන් ඔහුට ඔහුගේ “පෙටිට් නෝමෑන්ඩ්” පත්තරය පිළිගැන්වූයේය. ගොවියා ඔහුගේ කලිසමේ පිටුපස තම දෙඅත් පිස දමා පත්තරය ගෙන සාක්කුව තුළට ඔබා ගත්තේ දහවල් කෑම විවේකයේදි එය කියවීමටය. ඇලවූ ඇපල් ගසක් පාමුල හරහට දමා තිබූ බැරලයක් තුළ බැඳ සිටි බල්ලෙකු උගේ ලණුව ඇද ගනිමින් බිහිසුණු ලෙස බුරා හැලුනු නමුදු ආපසු නොහැරුණු ඔහු ගමන් කළේ තම දිගු කකුල් මිලිටරි ලීලාවෙන් තබමිනි. ඔහුගේ වම් අතෙහි මල්ලක් තිබූ අතර දකුණු අතෙහි වූයේ තම සේවා ගමනේදි නොනවත්වා සොලවමින් ගෙන යන ලී දණ්ඩය. </p>
	<p class="block_8">ලියුම් සහ චක්‍රලේඛ ආදිය සෙනෙමාර් ගමෙහි බෙදා දුන් ඔහු, කුඹුරු හරහා ගමන් කළේ ගමේ සිට සැතපුම් බාගයක් දුරින් වූ කුඩා නිවෙසක ජීවත්වන බදු එකතු කරන්නාගේ ලිපි ලේඛන බාර දීමටය.</p>
	<p class="block_8">චැපාටිස්ට් නම් වූ බදු අයකරන මේ මහතා නොබෝදා විවාපත්ව මේ නිවසේ පදිංචියට පැමිණියේ ගිය සතියේය. </p>
	<p class="block_8">දිනපතා පළවන පැරිස් පත්තරය ගෙන එන ඔහු කාලය ඉතිරිව ඇති සමහර අවස්ථා වලදි පත්තරය නියමිත තැනැත්තාට දීමට පෙර උඩින් පල්ලෙන් කියවා බැලීම සිරිතක් කරගෙන සිටියේය. </p>
	<p class="block_8">ඒ අනුව එදිනද තම මල්ල විවෘත කර පත්තරය එළියට ගෙන එහි පටිය පන්නා නැවුම් දිග හැර පත්තරය කියවන්නට වූයේ ඇවිදිමින්මය. පළමුවන පිටුව ඔහුට රුචි නොවීය. දේශපාලනය කෙරෙහි ඔහු සැලකිල්ලක් නොදැක්වීය. ඔහු කිසිවිටෙකත් ආර්ථික පුවත් බැලුවේ නැත. නමුත් ප්‍රවෘත්ති ඉසව්ව ඔහුගේ සිත් බැඳ ගත් එකක් විය. ඒවායේ වූයේ එදා දවසේ විස්තරය. </p>
	<p class="block_8">දඩබිම රකින්නාගේ ගෙදර සිදුව තිබූ දරුණු අපරාධය කෙරෙහි ඔහුගේ අවධානය තදින් යොමුව තිබිණ. ඔහු ත්‍රිපත්‍ර වලින් යුතු කුඩා ශාඛ බිස්ස ළඟ නැවතී එය සෙමෙන් සෙමෙන් නැවත කියවන්නට වූයේය. එහි සඳහන්ව තිබූ කරුණු බියපත් කරවන්නක් විය. දර කපන්නා කැලෑ රකින්නාගේ ගෙදර පසුකර යන විට දොර පඩිය මත කෙනෙකුගේ නාසයෙන් ලේ ගැලුවාක් මෙන් ලේ ටිකක් තිබෙණු දුටුවේය. ඊයේ රෑ ඔහු හාවෙක් මරන්න ඇතැයි දර කපන්නා සිතු නමුදු ළඟට ඇදී බලද්දී ඔහුගේ නිරීක්ෂණයට හසුවූයේ දොරේ අගුල් කඩා දමා දොර මඳක් ඈත් කර ඇති අන්දමය. </p>
	<p class="block_8">භීතියෙන් දරදඬුව ගිය ඔහු ගමට දුව ගොස් නගරාධිපතිට දැනුම් දුන්නේය. පසුව ශක්තියට මෙන් පොලිස් කොස්තාපල් වරයෙක්ද පාසල් ගුරුවරයෙක්ද මිනිස්සු හතර දෙනෙක් ඔහු සමග පැමිණියෝය. උදුන ඉදිරියේ බෙල්ල කපා දිවි තොර කරන ලද කැලෑ රකින්නාගේ සිරුරද ඇඳ යට තිබී බෙල්ල මිරිකා මරා දමා තිබූ ඔහුගේ බිරිඳගේ සිරුරද මෙට්ට දෙකක් මැද්දට තබා හුස්ම හිර කරවා මරා දමා තිබූ ඔහුගේ සය හැවිරිදි දියණියද ඔවුන් විසින් සොයා ගන්නා ලදී.</p>
	<p class="block_8">තැපැල් පියුන් බොනිපස්ගේ හිතට මේ මිනීමැරුම තදින් බල පෑවේය. මේ බියකරු කරුණු එකින් එක සිහි වන්නට සිහි වන්නට ඔහුගේ කකුල් දුර්වල වන්නට විය. “දෙයියනේ මේ ලෝකෙ මෙහෙමත් දුෂ්ටයෝ ඉන්නවානෙ!” ඔහු හඬ නගා පැවසුවේය. </p>
	<p class="block_8">පුවත් පත නවා ආපසු පත්තර පටිය තුළට දමා මල්ල තුළට ඔබා ඤනැවත ගමන ආරම්භ කළ ඔහුගේ හිස මේ අපරාධය පිළිබඳව බොහෝ පරිකල්පනාවන්ගෙන් පිරෙන්නට විය. චැපාටිස්ට් මහතා පදිංචි නිවස අසලට පැමිණි ඔහු කුඩා නිවසේ වූ ගේට්ටුව විවෘත කරගෙන නිවසට සමීප වූවේය. දෙබෑවුම් වහලකින් සමන්විතවූ මේ නිවස පහත් ගොඩනැගිල්ලක් විය. එහි සිට කිට්ටුම අසල්වාසියාගේ නිවසට අවම වශයෙන් යාර පන්සියයක් පමණ දුරක් විය. </p>
	<p class="block_8">තැපැල් පියුන් පඩි දෙකක් නැග ඇතුළුවීමේ දොරටුවට අත තබා දොර විවෘත කරන්නට තැත් කළ නමුදු එය අගුළුලා ඇති බව දැන ගත්තේය. ජනෙල් පියන් හැර නොතිබූ නිසා එදින නිවෙසින් කිසිවකුත් පිටව නොගිය බව ඔහුට වැටහිණ. </p>
	<p class="block_8">මෙය ඔහුව නොසන්සුන් කළේය. පසුගිය දිනවල ඔහු පැමිණෙන සෑම දිකනම වාගේ චැපාටිස් මහතා කලින්ම අවදිව සිටීයේය. බොනිෆස් ඔහුගේ ඔරලෝසුව ඉවතට ගෙන වෙලාව බැලුවේය. තවමත් හත පසුවී විනාඩි දහයකි. ඔහුගේ සුපුරුදු වේලාවට තව පැයක් තිබේ. චැපාටිස් ඇඳෙන් නැගිට සිටිනවා විය යුතුය. </p>
	<p class="block_8">ඔහු ගොඩනැගිල්ල වටා සිහි කල්පනාවෙන් ඇවිද ගියේ ඔහු අනතුරකට පත්වී ඇති ලෙසිනි. ස්ට්‍රෝ‍බෙරි පාත්තියේ මිනිසකුගේ පා සලකුණු හැර කිසිදු සැක කටයුතු දෙයක් ඔහුගේ නිරීක්ෂණයට හසු වූයේ නැත. </p>
	<p class="block_8">නමුත් ජනේලයක් ඉදිරියෙන් යද්දි ඔහු එක්වරම නැවතී බියෙන් ගල් ගැසී නොසෙල්වී සිටියේය. ගෙතුළින්  ඇසුණේ කෙඳිරි ගෑමකි. </p>
	<p class="block_8">ඔහු එදෙසෙට ගොස් තයිම් පාත්තිය දෙපැත්තේ කකුල් දෙපසට දමා හිටගෙන ජනේලයට කන තබා ගත්තේ ඇතුළතින්  එන හඬ හොඳින් අසා ගන්නටය. කෙඳිරිගෑම් හඬ වැරදීමක් නොවේ. ඔහුට පැහැදිළිවම වේදනාවේ දිගු සුසුම්ද පණ අදින්නාක් වැනිවු වෙහෙසකාරි දැඟලීම් හඬක්ද ඇසිණ. කෙඳිරිගෑම මහ හඬින් නිරන්තරව පැමිණ උමතුවෙන් මෙන් වැඩී කෑගැසීමකට පත් විය. </p>
	<p class="block_8">මේ අවස්ථාවේ බදු එකතු කරන්නාගේ නිවසේ යම් කිසි අපරාධයක් සිදුවන බවට සැකයක් නොවුයෙන් හැකිතාක් වෙර ගෙන පා ඔසවා කලබලයෙන් එතැනින් පැමිණි ඔහු කුඩා ගේට්ටුවෙන් පිටව තිරිඟු යායන් හා තණ බිම් හරහා වේගයෙන් දුවන්නට වූයේය. ඔහුගේ පිටේ එල්ලා තිබූ මල්ල ඉහළ පහළ ගියේ හුස්මක් කටක් නොගෙන ඔහු දුව ගිය වේගයටය. ඔහු පොලිස් ස්ථානයේ දොර වෙත පැමිණියේ බියපත්ව හති දමමිනි. </p>
	<p class="block_8">මේ වේලාවේ ඉන්ස්පෙක්ටර් මැලටුවර් හිටියේ කැඩුණු පුටුවකට ඇණ ගසමිනි. කොස්තාපල් රැන්ටියුක්ස් කැඩුණු ලී පුටුව තම දෙකකුල් අතර හිර කරගෙන කැඩුණු තැනට ගසනා ඇණයේ කෙළවර අල්ලා ගෙන සිටි අතර ඉන්ස්පැක්ටර් උඩු රැවුළ විකාගෙන විසල් කර ගත් දෙනෙතින් එල්ල කළ සෑම මිටි පහරක්ම වාගෙ තම දෙවෙනියාගේ ඇඟිලි වල වද්දමින් සිටියේය. </p>
	<p class="block_8">ඔවුන් දුටු වහාම තැපැල් පියුන් බොනිපස් හති අරිමින් හඬ නගා කතා කළේය. </p>
	<p class="block_8">“ඉක්මනට එන්න, ඉක්මනට එන්න, බදු එකතු කරන්නව කවුදෝ මරණව. ඉක්මන් කරන්න, ඉක්මන් කරන්න.”</p>
	<p class="block_8">වැඩය නැවතූ දෙදෙනා හිස ඔසවා බැලුවෝය. බිය උපදවන වාතාවරණය මිනිසුන් දෙදෙනා විස්මයට පත් කළෙන් ඔවුන් කරමින් සිටි වැඩය අතර මග නතර කරන ලදි. ඔවුන් කඩිමුඩි වනවාට වඩා ඉහළින් ඇත්තේ විස්මය බව බොනිෆස් දැක්කේය. </p>
	<p class="block_8">“ඉක්මන් කරන්න, ඉක්මන් කරන්න, හොරු ගේ ඇතුළෙ, මට ඇහුණ කෑ ගහනව, ” </p>
	<p class="block_8">ඉන්ස්පෙක්ටර් මිටිය පසෙකින් තැබුවේය. </p>
	<p class="block_8">“කවුද මේ සිද්දවෙන දේ ගැන තමුසෙට දැනුම් දුන්නෙ? ”</p>
	<p class="block_8"> ඉන්ස්පෙක්ටර් තැපැල් පියුන්ගෙන් විමසුවේය. </p>
	<p class="block_8">පත්තරේකුයි ලියුම් දෙකකුයි තිබුණ බදු ගෙවන්නාට දෙන්න. මම ඒක දෙන්න ගියා. ඒ වෙලාවෙ මං දැක්කා දොර වහල තියෙනව. ඒ වෙනකොටත් ඔහු ඇහැරිලා හිටියෙ නෑ. මම ගේ වටේට ගියා මොකද තවම දොර ඇරල නැත්තෙ කියල බලන්න. එතකොට මට ගේ ඇතුළෙන් ඇහුණ කවුදෝ බෙල්ල මිරිකනව එහෙම නැත්තං බෙල්ල කපනව වගේ හුස්ම හිරකරගෙන කෑ ගහනව. ඒ එක්කම මම පුළුවන් තරම් වේගෙන් දුවගෙන ආවේ ඔබලව හොයාගෙනයි. තව වෙලාව තියෙන්නේ ටිකයි.”</p>
	<p class="block_8">ඉන්ස්පැක්ටර් සීරුවෙන් සිට ගත්තේය. </p>
	<p class="block_8">“ඔබ කාගෙන්වත් උදවු ඉල්ලුවෙ නැද්ද?”</p>
	<p class="block_8">“මම බය උනා. ඒවගේ දේකට මුහුණ දෙන්න තරම් මට ශක්තියක් නැතිවෙයි කියල.” තැපැල් පියුන් පිළිතුරු දුන්නේය. පොලිස් නිලධාරින් දෙදෙනා මෙය ඒත්තු ගත්තෝය. </p>
	<p class="block_8">“විනාඩියක් ඉන්න මම කෝට් එක දාගෙන එනකම්.”</p>
	<p class="block_8">පුටුව ආපසු පොලිස් ස්ථානය තුළට ගෙනයන දෙවැන්නා පිටුපසින් ඔහුද පොලිසිය තුළට ඇතුළු විය. </p>
	<p class="block_8">හැකිතාක් වේගයෙන් තිදෙනාම තම තමන්ගේ දිගු ශක්තිමත් අඩි තබමින් අපරාධය සිදුවූ ස්ථානයට පැමිණියෝය. </p>
	<p class="block_8">නිවසට කිට්ටු වෙත්ම ඔවුන් ප්‍රවේශමින් තම ගමන් වේගය අඩුකර ගත් අතර ඉන්ස්පැක්ටර් තම රිවෝල්වරය ඇද එළියට ගෙන හෙමින් හෙමින් ගෙවත්තට ඇතුළු වී ගෙයි බිත්ති අද්දරට පැමිණියේය. අපරාධකරු පිටවී ගියේ යැයි හැඟෙන කිසිදු නවතම ලකුණක් එහි පෙනෙන්ට නොතිබිණ. දොර වසා තිබිණ. ජනෙල්ද තවමත් වැසූ ගමන්ය. </p>
	<p class="block_8">“අපි උන්ව අල්ලගමු. ”</p>
	<p class="block_8">ඉන්ස්පැක්ටර් මිමිණුවේය. </p>
	<p class="block_8">තැති ගැන්මෙන් වෙවුලූ මහලු බොනිපස් රවුමෙන් ගොස් පැත්තකට වී ජනේලය පෙන්වීය. </p>
	<p class="block_8">’‘මෙන්න මේක ඇතුළෙන්.”</p>
	<p class="block_8">ඉන්ස්පැක්ටර් තනිවම ඉදිරියට ගොස් ජනේලයේ ලෑලිවලට කන තබා ගත්තේය. අනෙක් දෙදෙනා ඔහු කෙරෙහිම ඇස් යොමාගෙන සිටියේ ඕනෑම දෙයකට සූදානම්වය. </p>
	<p class="block_8">බොහෝ වේලාවක් ඔහු නිසොල්මනේ එහි රැඳී සිටියේ ඇතුළෙන්  එන හඬට ඕනෑකමින් සවන් දීගෙනය. ඔහු හිසේ තිබූ තුන් හුලස් තොප්පිය හිසෙන් ගලවා දකුණු අතට ගෙන ජනෙල් පියනටම කන තබාගෙන සිටියේය. </p>
	<p class="block_8">ඔහුට ඇසුණේ කුමක්ද? ඔහුගේ හැඟීම් විරහිත මුහුණින් කිසිවක් වටහා ගත නොහැකි විය. නමුත් එක්වරම ඔහුගේ රැවුලේ දෙකළවර ඉහළට නැග නිහඬ හිනාවකින් කම්මුල් රැලි වැටී යද්දී, කකුල් දෙපසට දමා සිටි කොටු බෝඩරයෙන් ඉවතට පැන ඔහු දෙස බලා සිටි මිනිසුන් දෙදෙනා වෙත පැමිණියේය. </p>
	<p class="block_8">පා ඇඟිලි මතින් ඔහු පිටුපසින් පැමිණෙන ලෙස සංඥා කළ ඔහු ඉදිරිපස ඇතුළුවන දොරටුව අසලට පැමිණ පත්තරය සහ ලියුම් දොරට යටින් ඇතුළට දමන ලෙස අණ කළේය. </p>
	<p class="block_8">භීතියට පත් තැපැල් පියුන් බොනිෆස් ඔහුට කීකරු වූයේ යටහත් පහත්වය. </p>
	<p class="block_8">’‘අපි යමු යන්න.”</p>
	<p class="block_8">ඉන්ස්පැක්ටර් පැවසීය. </p>
	<p class="block_8">ඔවුන් ගේට්ටුව පසු කළ වහාම සියල්ල අවබෝධ කරගත් අයුරින් තැපැල් පියුන් දෙස බැලූ ඉන්ස්පැක්ටර් වරයා විනෝදයෙන් ප්‍රබෝධමත් වෙමින් ඇසි පිය ගසමින් විහිළුකාර හඬින් කතා කළේය. </p>
	<p class="block_8">’‘තමුසෙ කපටි බල්ලෙක්”</p>
	<p class="block_8">“මොනවද ඔබ මේ කියන්නේ” මහලු තැපැල් පියුන් පැවසුවේය. “මම දිවුරල කියන්නං ඒක මට ඇහුණා.”</p>
	<p class="block_8">නමුත් පොලිස් නිලධාරියාට තව දුරටත් සිනහව පාලනය කර ගත නොහැකිව පුපුරුවා හැරියේය. ගෙල හිර කෙරුවාක් මෙන් දෙකට නැමී බඩ අල්ලාගෙන, ඇස්වල කඳුළු පුරවාගෙන, නාසය දෙපැත්තේ මස් පිඬු ඇද කරගෙන ඔහු සිනහවෙන්නට විය. අනෙක් දෙදෙනා කිසිවක් සිතා ගත නොහැකිව වික්ෂිප්තව බලා සිටියෝය. </p>
	<p class="block_8">ඉන්ස්පැක්ටර් වරයා සිනාව නොනවත්වා, කතා නොකරම, සිනාවට බලපෑ දෙය වචනයෙන් තේරුම් නොකර සංඥාවක් කළේ ය. එය මුළුමනින්ම නොසැබි අපචාර සංඥාවක් විය. </p>
	<p class="block_8">එහෙත් දෙවැන්නාට එය තේරුම් ගත නොහැකි වූයෙන්, තාමත් වසා ඇති නිවස පෙන්වමින් ඔහු කීප වතාවක් එම සංඥාව කර පෙන්වීය. එක්වරම ඔහුගේ මිනිසාට එය අවබෝධ විය.</p>
	<p class="block_8">ඉන්ස්පැක්ටර්වරයා වෙතින් විනෝදය ඔහු වෙතටද ගමන් කළෙන් සිනහව පුපුරා යැවීමේ වාරය ඔහුටද පැමිණින. මේ තරම් සිනහවට කාරණාවු මානසික තත්වය අනෙක් දෙදෙනා අතර කැරකෙද්දි මහලු මිනිසා අමන ලෙස ඔවුන් දෙස බලාගෙන සිටගෙන සිටියේය. </p>
	<p class="block_8">අවසානයේ ඉන්ස්පැක්ටර් වරයා සන්සුන් තත්වයට පත් වූයේය. ඔහු මහලු මිනිසාගේ බඩට වේගවත් පහරක් ඇන කෑ ගසා කතා කළේය.</p>
	<p class="block_8">“අනේ කපටි බල්ලො, උඹයි උඹේ විහිළුයි, මට නං කාලෙකට අමතක වෙන්නෑ නාකි බොනිපස්ගේ අපරාදේ.”</p>
	<p class="block_8">“මං දිවුරනව මට ඒක ඇහුණ.”</p>
	<p class="block_8">ඇස් ලොකු කරගත් තැපැල් පියුන් නැවත වතාවක් පැවසුවේය. </p>
	<p class="block_8">ඉන්ස්පැක්ටර් වරයා නැවත හිනාවෙන්නට පටන් ගත්තේය. හිනාවෙන් අපහසුතාවයට පත් කොස්තාපල් වරයා පාරේ පසෙක වූ තණ ගොල්ලේ වාඩි විය.</p>
	<p class="block_8">“ආ... තමුසෙට ඒක එහෙම ඇහුණද? අනේ හඩු බල්ලො උඹ එහෙමද උඹේ ගෑණි මරන්නේ?” </p>
	<p class="block_8">“මගේ ගෑණි...?” ඔහු තරමක් වේලා ආපස්සට හිතුවේය. </p>
	<p class="block_8">“මගේ ගෑණි... ඔව් එයා බෙරිහන් දෙනවා මම ගැහුවොත් එහෙම... ඒත් ඒක එයා එහෙම කළා උනාට, කොහොම උනත් මොක්කද ඒ සද්දෙ? චැපාටිස් මහත්තය එයාගෙ බිරිඳට ගැහුවද?”</p>
	<p class="block_8">මෙය ඉන්ස්පැක්ටර් වරයාව පිස්සු වැට්ටුවේය. ඔහුගේ උරහිස් දෙකෙන් අල්ලා රූකඩයක් මෙන් කරකවා තමා වෙතට ඇද ගත් ඉන්ස්පැක්ටර්වරයා බොනිෆස්ගේ කනට කර යමක් කීවේය. තැපැල් පියුන් පුදුමයෙන් දරදඬුව ගොළුව ගියේය. </p>
	<p class="block_8">අවසානයේ මහලු මිනිසා කල්පනාකාරීව මුමුණන්ට විය. </p>
	<p class="block_8">“නෑ... නෑ... ඒ වගේ නෙවෙයි... මට ඒ ගැන මුකුත් කියන්න බෑ... මම කවදාවත් ඒක විශ්වාස කරන්නේ නෑ..ඒක වෙන්න පුළුවන්ද? කවුරු හරි දිවුරල කියයි එතැන මිනිමැරුමක් උනා කියල.”</p>
	<p class="block_8">ලැජ්ජාවෙන්, ව්‍යාකූලත්වයෙන්, අතිශයින් වියවුල් තත්වයට පත්ව ඔහු ඔහුගේ ගමන යන අතර තවමත් සිනහවෙමින් ඉන්ස්පැක්ටර්වරයා හා කොස්තාපල් වරයා ඔහුට පිටුපසින් හිත් රිදවන පරිහාසයට ලක් කරවන විහිළු ඔහුට පිටුපසින් මුදා හරිමින් ඈත ධාන්‍ය රැල මත්තෙන් ඔහුගේ කළු තොප්පිය වියැකී යනවා බලා සිටියෝය. </p>
	</body></html>
