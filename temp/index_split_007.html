<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en" class="calibre">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre1">
<p class="block_3" id="calibre_pb_6"> </p>
	<p class="block_"> </p>
	<p class="block_"> </p>
	<h2 id="id_Toc63112698" class="block_6">ගොඩ බිමට පැමිණි පසු</h2>
	<p class="block_"> </p>
	<p class="block_8">කුඹ ගස් තුනක් සහිත වූ නොත්‍රේ‐ඩේන්‐ඩී‐වෙන්ට්ස් නාවික යාත්‍රාව 1882 මැයි 3 වනදා හාවි වරායෙන් පිටත්ව ගොස් අවුරුදු හතරක දිගු යාත්‍රා ගමනකින් පසු 1886 අගොස්තු 8 වනදා නැවත මාර්සේල්ස් වරායට ඇතුල් වූවාය. ඇගේ මුල් බඩු තොගය ඇය අධිකාරිය ලබා තිබු චීන වරායේදි ගොඩ බා එහිදී ලබා ගත් අලුත් බඩු තොගයක් රැගෙන බුවනෝර්ස් අයර්ස් වෙතද එතැනින් නැව් බඩු තොගයක් රැගෙන මෙසේ ආපසු පැමිණියේ බ්‍රසීලය වෙතද යාත්‍රා කිරීමෙන් පසුවය.</p>
	<p class="block_8"> විවිධාකාර වෙනත් මුහුදු ගමන්වලදි සිදුවන හානි වීම් අලුත්වැඩියා කිරීම් පිළිබඳව කියන්න තරම් දෙයක් නොමැතිව මාස කීපයක් සන්සුන්ව ගෙවී ගියේය. සුළඟ ඇගේ ගමන් මග මගහැර හමා ගියේය. සියලුම අනතුරු, මුහුදේදි සිදුවන දුෂ්කර අවදානම් සිදුවීම්, අත්වැරදීම් යන සියල්ල කුඹගස් තුනක් සහිත වූ මේ නෝමන් නෞකාවට ඈතින් රඳවා තබා ආපසු මාර්සේල්ස් වෙත පැමිණියේ කල් තබා ගත හැකිවූ අමෙරිකානු ටින් කළ ආහාර පෙට්ටි තොගයක්ද සමගය. </p>
	<p class="block_8">යාත්‍රා ගමන ආරම්භයේදි කපිතාන් සහ ඔහුගේ සහායකයාට අමතරව සේලරුවන් දහහතර දෙනෙකු නැවේ සිටි අතර එයින් අට දෙනෙක් නෝමන්වරුද හය දෙනෙක් බ්‍රටෙන්වරුන්ද වූහ. </p>
	<p class="block_8">අවසානයේදි ඉතිරි වූයේ බ්‍රෙටන්වරු පස් දෙනෙකු සහ නෝමන්වරු හතර දෙනෙකු පමණි. මුහුදේදි බ්‍රෙටන්වරයෙක් මිය ගියේය. නොයෙකුත් කරුණු කාරණාවන් මත නෝමන්වරු හතර දෙනෙක් අතුරුදන් වූහ. එක්තරා සන්ධ්‍යාවකදි මේ අතුරුදහන් වූ නෝමන්වරුන් වෙනුවට අමෙරිකානුවන් දෙදනෙකුද නීග්‍රෝ කාරයෙකුද නෝර්වේජියන් කාරයෙකුද සිංගප්පූරුවේ ගුබ්බෑයමකින් හොයාගෙන බලහත්කාරයෙන් බඳවා ගන්නා ලදි. </p>
	<p class="block_8">රුවල් හැකිලූ මහා නැවෙහි කුඹ ගසේ එල්ලී තිබූ පොලු විදහා පෑවේ කුරුසියක විලාසයකි. හති දමමින් ඇයට ඉදිරියෙන් ඇයව ඇදගෙන ගිය මාර්සෙල්ස් ටග් යාත්‍රාවෙන් ඉහළ නැගී දිය රැළි ඇයට පිටුපසින් ඈත ජලයේ වියැකී ගියේය. ෂට ඩිෆ් ඉදිරියෙන් එය පසු කර ගමන් ගත් ඇය, නැව් පොළෙහි පිහිටා තිබු අළු පැහැති සියලු ගල් මතට බැස යන හිරු වේගයෙන් දමා ගැසූ රන්වන් දුමාරය යටින් වරාය වෙත පැමිණියාය. වේදිකාවේ පැත්තකින් එකිනෙකට ළංව නවතා තිබූ ලෝකයේ සෑම කොනකින්ම පැමිණ එක්වූ ලොකු කුඩා සෑම හැඩයකින්ම යුතු නැව් ද නැව් ආම්පන්නද එහි තිබිණ. එකිනෙකට සමීපව බෝට්ටු සිරවූ ද්‍රෝණිය අපිරිසිදු වතුරෙහි මාළු සූපයක් බඳුවිය. නැව් කඳන් ලෝකයේ සෑම කරදිය මදිරාවකින්ම අච්චාරු වී තිබුණාක් මෙන්වූ කඳන් සහිත නැව් නවතා තිබූ මේ ද්‍රෝණියේ වූ නැව්වල යාන්තමින් හැප්පෙමින් ගෑවෙමින් බෝට්ටු  සූපයක් වැනිවූ වරායට ඇය ඇතුළු වූවාය. </p>
	<p class="block_8">ඉතාලියානු කුඹ ගස් දෙකක් තිබූ නැවක් සහ ඉංග්‍රීසි කුඹ ගස් දෙකක් තිබූ නැවක් එහාට මෙහාට වී ඒ මැද්දෙහි තම මිතුරාට ඉඩ සලසා දුන්නෙන් නොත්‍රේ-ඩේන්-ඩී-වෙන්ට්ස් නෞකාව ඇගේ ස්ථානය ලබා ගත්තාය. ඉන්පසු සියලු රේගු සහ වරාය කටයුතු විධිමත් ලෙස ඉටුකළ කපිතාන්වරයා තම නාවික පිරිසේ තුනෙන් දෙකකට වරායේ සැන්දෑවකට නිවාඩු ලබා දුන්නේය.</p>
	<p class="block_8">එය රාත්‍රිය වූයේය. මාර්සේල්ස් වල එළි දැල්විණ. ඝෝෂාකාරි නගරයේ ග්‍රීෂ්ම උණුසුම් සන්ධ්‍යාවේ ප්‍රාණවත් හඬවල්ද ගැටීම් ද කල කලහයන්ද ඇසුණු අතර දකුණේ තිබෙන්නා වූ සියලු විනෝදයන්ද එහි පිරී තිබිණ. අවට වූ වාතයේ එල්ලී තිබුනේ පිසෙන සුදුළූණු සුවඳය.</p>
	<p class="block_8">මාස ගණනාවක් මුහුදේ පැද්දෙමින් සිටි මිනිස්සු ප්‍රවේශමින්, පැකිලෙමින් පොළවේ පය ගසා දෙදෙනා බැගින් පෙළ ගැසී ඇවිද්දේ තමන්ගේ ගෝචර ස්ථානයෙන් පිටව අතරමංව නුපුරුදු නගරයක ඇවිදින සතුන් පරිද්දෙනි.</p>
	<p class="block_8">දිගට රෝල් කරගත් බඩු පොදි රැගෙන වරාය දෙසට විවෘත ව තිබු ප්‍රධාන පාරෙහි ඉව අල්ලමින් ඔවුහු ගමන් කළෝය. අවසන් දින හැට හය මුළුල්ලේ රුධිරය ගිනි ගනිමින් නුරා සාය ඔවුන්ගේ සිරුර තුළ වඩා වඩා වැඩෙන්නට විය. ඔවුන් වෙරළට පය තැබූ වේලේ සිට මූලිකත්වය ගෙන කටයුතු කළ උස, විචක්ෂණශීලී ශක්තිමත් නෝමන් තරුණයෙකු වූ සෙල්ස්ටියන් ඩක්ලෝස් සගයන්ට මග පෙන්වමින් පෙරමුණ ගෙන ගමන් කළේය. හොඳ ස්ථාන සොයා ගැනීම, උපායශීලි මාර්ග, ඔහුගේ අත මිට අනුව වියදම් කිරීම, සාමාන්‍යයෙන් සිදුවන පරිදි වෙරළෙදි නාවිකයන් අතර ඇතිවන අඬ දබර වලක්වා ගැනීමේ වගකීම හේ තමන්ටම පවරා ගත්තේය. ඔහු යමකට පැටලුනේ නම් එවිට ඔහු සම්පූර්ණයෙන්ම බිය නැත්තෙක් වූවේය.</p>
	<p class="block_8">පැල්පත්වලින් නැග ආ දැඩි දුර්ගන්ධයෙන් යුතු මුහුදට ගලා යන පල්දෝරු ප්‍රවාහයන් මෙන්වූ අඳුරු වීදි අතර මඳක් පසුබා බලා සිටි සෙල්ස්ටින් ලාම්පුවලින් එළිය වුණු, ඔවුන්ගේ තුහින පැහැති වීදුරු දොරවල් මත බොහෝ අංක එල්ලා තිබු ඇද ගැසුණු මග දිගේ යන්නට අදහස් කළේය. පටු ආරුක්කු දොරටු යට මෙහෙකාර කෙල්ලන් වැනිවු ඒප්‍රන ඇඳ ගත් ගැහැනු රළු මතු පිටක් සහිත පුටුවල වාඩිවී සිට ඔවුන් සමීපවත්ම නැගිට වීදිය මැදින් නොකැඩී ගී ගයමින් සිනා නගමින් අවට වූ ගණිකා ගුබ්බෑයම් වලින් මේ වන විටත් චකිතයට පත්ව ඉදිරියට යන මිනිසුන් පේලිය අද්දරට අඩි තුනක් ඉඩ තබාගෙන පැමිණියෝය. සමහර අවස්ථාවලදි ලොබියේ අභ්‍යන්තරයේ වූ පුරවා මැසු දුඹුරු හමින් යුතුවූ දෙවැනි දොර එක්වරම විවෘත වී ඒ පිටුපසින් පෙනී සිටියේ තරබාරු අඩ නිරුවත් ගැහැනියකි. ඇගේ විශාල කලවා සහ මහත බාහු තදට හිරවූ දළ සුදු කපු රෙද්දෙන් මැසු යට ඇඳුමින් බේරි පෙනිණ. ඇගේ කෙටි යට සාය පෙනුනේ වළලු සහිත බඳ පටියක් මෙනි. </p>
	<p class="block_8">රන්වන් ලේස් වලින් අද්දර නිමවු කළු වෙල්වට් යට ඇඳුමට පියයුරුවල මෘදු මාංශය, දැක ගත හැකි වූ අතර අත් ගොබ සහ උරහිස් රෝස පැහැති අණ්ඩයන් මෙන් ශරීරයට හේත්තු වී තිබිණ. ඇය ඔවුන්ට ඈත සිට කතා කළාය. “ඔයගොල්ලො ඇතුළට එනවද?” සමහර අවස්ථාවලදි ඇයම එලියට පැමිණ ඇගේ මුළු ශක්තිය යොදා ගනිමින් ඔවුන්ගෙන් කෙනෙකුව ඇගේ දොර දෙසට ඇදගෙන යන්නේ මකුළුවෙක් තම ශරීරයට වැඩි ප්‍රමාණයක එකෙකු ඩැහැගෙන යන්නාක් මෙනි. ඇගේ අල්ලා ගැනීමෙන් තැති ගැන්වෙන මිනිසා බෙලහීන ලෙස එයට විරුද්ධ වෙද්දි අනෙක් අය නැවතී ඔහු දෙස බලා සිටියේ තව දුරටත් ප්‍රමාද නොවී එහි යනවාද එසේත් නැතිනම් සක්මනේ යෙදී ඔවුන්ගේ ආශාව තෘප්තිමත් කර ගැනීමට තව ටිකක් කල් ගන්නවාද යන සිතිවිලි අතරේය. මහත් වූ පරිශ්‍රමයක් අවසන් කරමින් ගැහැනිය නාවිකයා ඇගේ දොර එළිපත්තට ඇදගත් පසු කණ්ඩායමම ඒ පිටුපසින් කඩා වදින්නට සැරසෙද්දි, මේ නිවාස පිළිබඳව නිශ්චය කිරීමේ දක්ෂයකු වූ සෙල්ස්ටින් ඩක්ලෝස් එක්වරම කෑගැසුවේය. “ඔතෙන්ට යන්න එපා මාෂාන්ඩ්, ඕක හරි තැන නෙවෙයි.”</p>
	<p class="block_8">එයින් පසු අණට කීකරු වූ රාගාධික භීෂණයෙන් ගැලවුණු මිනිසා නැවත තම මිතුරන් පේළියට එකතු වූවේය. කුපිත වූ ගැහැනිය අසභ්‍ය වචනයෙන් බැන වදිමින් එලවා එද්දි ඔවුන් ඉදිරියේ වූ මගෙහි අනෙක් ගැහැනු ඔවුන්ගේ ගෙවලින් එළියට අවුත් ඔවුන් ඇද ගන්නට ශබ්ද නගමින් ගොරෝසු හඬින් සිත් ඇද ගන්නා දේවල් වගුරුවන්නට වූවාය. ඔවුන්ඉදිරියේ මග දෙපස සිටිනා ආදරයේ දොරටුපාලකයන්ගේ බොරුවෙන් රවටන විලාපයන් සහ සිත් ඇද ගන්නා මැතිරුම් අතරින් තව තවත් වැඩෙන තැති ගැන්මෙන් යුතුව ඔවුන් ගමන් කරද්දි ගර්හාවට හා අසන්තුෂ්ටියට පත් ගැහැනුන්ගේ සමූහ ගායනයන් සේල රුවන් පිටුපසින් අධම ශාපයන් සේ පියාඹා ආවේය. අතරින් පතර ඔවුන්ට තවත් පිරිමි කණ්ඩායම් හමු වූහ. එල්ලා ඇති කඩු කකුලේ ගැටීමෙන් නැගෙන හඬත් සමග හමුදා ගමනින් යන සොල්දාදුවන්ද තවත් නාවිකයන්ද හුදකලා නාගරිිකයෙක් හෝ එවැන්නෙක්, සාප්පු සහායකයින් කීප දෙනෙක්ද එසේ ඔවුන් අතර වූහ. සෑම තැනම විවෘත වූ පටු වීදිවල පහන් කණුවලින් පාපිෂ්ට ආලෝකය විහිදිණ. පැල්පත් පිරුණු වංකගිරියේ තෙල් වැකුණු ගල් ඇතිරූ පාරෙහි පල් වතුර ගලන ගොහොරු ද ගැහැනුන්ගේ මාංශයෙන් පිරුණු ගෙවල්ද අතරින් ඔවුහු නොසැලී ගමන් කළෝය. </p>
	<p class="block_8">අවසානයේ ඩක්ලෝස් හිත හදාගෙන තරමක වැදගත් පෙනුමක් ඇති ගෙයක් ඉදිරියේ නතර වී ඔහුගේ කණ්ඩායම ඒ තුළට පෙළ ගැස්වීය.</p>
	<p class="block_8">එහි විනෝදාශ්වාදයේ අඩුවක් නොවීය. වයින් සහ ආදරය පුරවා ගැනීම සඳහා නාවිකයන් දහ දෙනා පැය හතරක් ගත්තෝය. මාස හයක වැටුප ඒ මත්තේ අතුරුදහන් විය. </p>
	<p class="block_8">මහා ශාලාව ඔවුන්ගේ භුක්තියට හිමි කර ගත්තේ ශාලාවේ අයින්වල තිබූ මේසවලට කොන්වූ ගනුදෙනු කරුවන්ගේ පස මිතුරු ඇස්වල අවධානයට ලක් වෙමිනි. එහි සිටි කාන්තාවන් අතරින් තවමත් කිසිවකු සමග සම්බන්ධ නොවූ වඩා වැඩුණු දරුවකු මෙන් හෝ සංගීත ශාලා ගායිකාවක මෙන් සැරසී සිටි එක් කාන්තාවක් ඔවුන්ට එක්වීමට දුව අවුත් ඔවුන් පසෙකින් වාඩි වූවාය.</p>
	<p class="block_8">සෑම මිනිසෙක්ම පැමිණි විගස සවස පුරාම තබා ගැනීම සඳහා සහායිකාවක් තෝරා ගන්නා අතර පහත් පන්තියේ අය වග විභාගයක් නොමැතිව ඔවුන් මාරු කරගන්නෝ නොවූහ. එහි නාවිකයන්ට වඩා සිටියේ ගැහැනුන්ය. ඔවුහු මේස තුනක් ඇද එකතු කර ගත්තෝය. පළමු බීම වටයෙන් පසු ආදරවන්තයෝ තරප්පු පේළිය නැග පටු දොර හරහා නිදන කාමරවලට කඩා වදින්නට යාමේදි සෑම යුවළකගේම කකුල් හතරක් ලී තරප්පුවේ වැදී නැංවූයේ ඝෝෂාවකි. </p>
	<p class="block_8">ඉන්පසු ඔවුහු තවත් බීම සඳහා පහළට ආවෝය, නැවත ඉහළට ගියෝය. නැවත පහළට ආවෝය. </p>
	<p class="block_8">වෙරි වීමට ආසන්නයේ ඔවුහු බෙරිහන් දීමට පටන් ගත්තෝය. සෑම මිනිසෙකුම රතුවූ දෙනෙතින් තම සුරතලිය දණ මත තබාගෙන මිටි මොලවා ගත් අත් වලින් මේසයට ගසමින් ගැයීමට හෝ කෑගැසීමට පටන් ගත්තේ මිනිසා තුළ වන තිරිසනා රඟ දක්මිනි. ඔවුන් මැද සටි සෙල්ටින් ඩක්ලෝස් තම දණ මත දෙපා දෙපැත්තට දමා වාඩිවී සිටි රතු පැහැති කම්මුල් වලින් යුතු ගැටිස්සියකව මහත් උණුසුම්ව දැඩිව ග්‍රහණය කරගෙන සිටියේය. අනෙක් අය මෙන් ඔහු බොහෝ බීමත්ව නොසිටියේය. ‐ එසේ නොවුනත් ඔහු අඩුවක් නොමැතිව බීමත්ව සිටියේය. ‐ තවමත් ඔහුට ලිංගික කාරණාවකට වඩා දෙයක් සිතන්නට හැකි වූ අතර අනෙත් අයට වඩා මානුෂික වූයෙන් ඇය හා කතා කරන්නට උත්සාහ දැරීය. බීමතින් ඔහුගේ සිතිවිලි ව්‍යාකූල වූ අතර තම සිතුවිලි ග්‍රහණයෙන් මිදී ආපසු ඔහු වෙත පැමිණෙද්දි කියන්නට සිටි දෙය ඔහුට අමතකව තිබිණ. </p>
	<p class="block_8">සිනාසුනු ඔහු නැවත කතා කරන්නට වූයේය. </p>
	<p class="block_8">“ඉතින්, ඉතින්... ඔයා මෙහාට ඇවිල්ල හුඟක් කල් වෙනව?”</p>
	<p class="block_8">“මාස හයයි” තරුණිය පිළිතුරු දුන්නාය. </p>
	<p class="block_8">ඇයගේ යහපත් හැසිරීම ඔහු සතුටට පත් කළේ ය.</p>
	<p class="block_8">“ඔයා මේ ජීවිතයට කැමතිද”</p>
	<p class="block_8">පැකිලුණු ඇය ඉන්පසු යටහත් පහත්ව කතා කළාය. </p>
	<p class="block_8">“කාට හරි මොනවත්ම නැති වුනොත් වෙනත් දෙයකට වඩා, වැඩකාරියක් වෙනවට වැඩිය හරි වීදි දිගේ ඇවිදිනවට වැඩිය හරි මේක හොඳයි. ඒ දෙකම මහ ජරා රස්සාවල්.”</p>
	<p class="block_8">ඔහුද මේ සත්‍යය අනුමත කරන බව පෙන්වීය. </p>
	<p class="block_8">“ඔයා මේ පැත්තෙ නෙවෙයිද?”</p>
	<p class="block_8">ඇය කතා නොකරම හිස සෙලවූවාවය. </p>
	<p class="block_8">“හුඟක් දුර ඉඳලද ආවෙ?”</p>
	<p class="block_8">නිහඬව ඇය හිස සෙලවූවාය. </p>
	<p class="block_8">“කොහෙ ඉඳලද ආවෙ?”</p>
	<p class="block_8">සිය මතකය පීරා එකතු කරන බවක් පෙන්වු ඇය අනතුරුව සෙමින් කෙඳිරුවාය.</p>
	<p class="block_8">“පර්පිග්නන් වල ඉඳලා”</p>
	<p class="block_8">නැවතත් තෘප්තිමත් කමක් පෙන්වූ ඔහු කතා කළේය.</p>
	<p class="block_8">“ආ, හොඳයි.”</p>
	<p class="block_8">ඇයගේ වාරයේදි ඇය ඔහුගෙන් ප්‍රශ්න කළාය.</p>
	<p class="block_8">“ඔයා නාවිකයෙක්, එහෙම නේද?”</p>
	<p class="block_8">“ඔව් මගේ සුන්දරියේ”</p>
	<p class="block_8">“ඔයා හුඟක් දුර පාරවල එන්නැති නේද?”</p>
	<p class="block_8">“ආ, ඔව්, මම රටවල් දැක්කා වරායවල් ඔය ඔක්කොම වගේ.”</p>
	<p class="block_8">“මං හිතන්නේ ඔයා ලෝකෙ වටේටම යන්න ඇති?”</p>
	<p class="block_8">ඇත්තම කියනව නම්, එකපාරකට වඩා දෙපාරක් විතර”</p>
	<p class="block_8">ඇගේ මතකයේ අමතක වූ යම් දෙයක් සොයන්නාක් මෙන් පැකිලෙමින් සිට මඳක් වෙනස් වූ බැරෑරුම් හඬකින් ඇය කතා කළාය.</p>
	<p class="block_8">“ඔයාගෙ මුහුදු ගමන්වලදි ඔයාට හුඟක් නැව් හමුවෙන්න ඇති නේද?”</p>
	<p class="block_8">“ඔව් මගේ සුන්දරියේ”</p>
	<p class="block_8">“ඔයාට සමහර වෙලාවට නොත්‍රේ‐ඩේන්‐ඩී‐වෙන්ට්ස් නැව් හමුවෙන්න ඇති නේද?”</p>
	<p class="block_8">ඔහු තනිව සිනාසුණේය.</p>
	<p class="block_8">“සතියකට විතර ඉස්සෙල්ල”</p>
	<p class="block_8">කම්මුල්වල සියලුම ලේ සිඳී ගොස් ඇය සුදුමැලි වූවාය.</p>
	<p class="block_8">“ඒක ඇත්තද, හැබෑටම ඇත්තද?”</p>
	<p class="block_8">ඇය ඇසුවාය.</p>
	<p class="block_8">“මම ඔයාට කිව්වෙ ඇත්තමයි”</p>
	<p class="block_8">“ඔයා මට බොරු කිව්වෙ නැහැනෙ?”</p>
	<p class="block_8">ඔහු ඔහුගේ අත එසවූයේය.</p>
	<p class="block_8">“දෙවියන් පල්ල මම බොරු නෙවෙයි කියන්නෙ?”</p>
	<p class="block_8">“එහෙනම් ඔයා දන්නවද සෙල්ස්ටියන් ඩක්ලෝස් කියල කෙනෙක් ඒකෙ තවම ඉන්නවද නැද්ද කියල.”</p>
	<p class="block_8">පුදුමයට අපහසුතාවයට පත්වූ ඔහුට පිළිතුරු  දීමට පෙර තවත් දේ දැනගන්නට වුවමනා විය. </p>
	<p class="block_8">“ඔයා දන්නවද එයාව?”</p>
	<p class="block_8">ඇයද සැක කරන්නට වූවාය.</p>
	<p class="block_8">“නැහැ මට නෙවෙයි එයාව දන්න වෙන ගෑනු කෙනෙකුට”</p>
	<p class="block_8">“මෙතන ඉන්න කෙනෙක්ද?”</p>
	<p class="block_8">“නැහැ පිට ඉන්න කෙනෙක්”</p>
	<p class="block_8">“වීදියේද?”</p>
	<p class="block_8">“නැහැ වෙන එකක”</p>
	<p class="block_8">“මොන විදිහෙ ගෑනියෙක්ද?”</p>
	<p class="block_8">“ආ, මේ නිකම්ම නිකම් ගැහැනියක්, මේ මං වගේ”</p>
	<p class="block_8">“මොනවටද මේ ගෑහැනු කෙනාට එයාව ඕන වෙලා තියෙන්නෙ?”</p>
	<p class="block_8">“මම කොහොමද දන්නේ, ඔයා මොනවද හිතන්නෙ”</p>
	<p class="block_8">ඔවුහු එකිනෙකාගේ ඇස්වලට එබී බැලුවේ යම් කිසි බරපතළ සිදුවීමක් ඒ පිටුපස ඇතැයි අනුමාන කරමින් ඒවා කියවා ගන්නටය.</p>
	<p class="block_8">ඔහු කතා කරගෙන ගියේය.</p>
	<p class="block_8">“මට ඒ ගෑනිව බලන්න පුළුවන්ද?”</p>
	<p class="block_8">“ඔයා මොනවද එයාට කියන්නෙ?”</p>
	<p class="block_8">“මම කියනව... මම කියනව... මම සෙලෙස්ටියන් ඩක්ලෝස් දැක්ක කියල.”</p>
	<p class="block_8">“එයා හොඳින් ඉන්නවද?”</p>
	<p class="block_8">“ඔයා මම වගේ හොඳින් ඉන්නව, එයා කොල්ලෙක්නෙ.”</p>
	<p class="block_8">නැවතත් නිහඬවූ ඇය ඇගේ සිතිවිලි එකතු කර ඉන්පසු සෙමින් ඇසුවාය. </p>
	<p class="block_8">නොත්‍රේ‐ඩේන්‐ඩී‐වෙන්ට්ස් කොහාටද ගියේ?”</p>
	<p class="block_8">“මාර්සෙයිස්වලට”</p>
	<p class="block_8">ඇගේ තිගැස්ම මැඩ පවත්වා ගත නොහැකි විය.</p>
	<p class="block_8">“ඇත්තමද?”</p>
	<p class="block_8">“ඔව් ඇත්තමයි.”</p>
	<p class="block_8">“ඔයා ඩක්ලොස්ව දන්නවද?”</p>
	<p class="block_8">“ඔව්, මම දන්නවා”</p>
	<p class="block_8">“හොඳයි, ඒක හොඳයි”</p>
	<p class="block_8">මඳ වේලාවක් පැකිලී සිට ඇය සෙමෙන් පැවසුවාය.</p>
	<p class="block_8">“මොනවටද එයාව ඔයාට ඕන කරල තියෙන්නෙ.”</p>
	<p class="block_8">ඔහු ඇසුවේ කුතුහලයෙනි.</p>
	<p class="block_8">“නැහැ මොකුත් නැහැ.”</p>
	<p class="block_8">ඔහු ඇය දෙස නොකඩවා බලා සිටියේ මහත් අපහසුවෙනි. ඔහුට දැන් සියල්ල දැන ගත යුතුය.</p>
	<p class="block_8">“එහෙනම් ඔයා එයාව දන්නවා?”</p>
	<p class="block_8">“නැහැ,” ඇය පැවසුවාය.</p>
	<p class="block_8">ඇය හදිසි තීරණයකට පැමිණ සිටි තැනින් නැගිට ගොස් අයිතිකාරිය අබිසෙස් ලබා වාඩිවී සිටි බාර් එක වෙත ගොස් දෙහි යුෂ බෝතලයක් ඩැහැ ගත්තාය. එය කපා විවෘත කර වීදුරුවකට දෙහි යුෂ දමා එය පිරෙන්නට වතුර පමණක් එක්කර ඔහුට ගෙනවිත් දුන්නාය. </p>
	<p class="block_8">“මේක බොන්න”</p>
	<p class="block_8">“ඇයි? ”</p>
	<p class="block_8">“වෙරි හිඳෙන්න. එයිට පස්සේ මම ඔයාට කතාව කියන්නම්.”</p>
	<p class="block_8">කීකරුව එය පානය කළ ඔහු පිටි අත්ලෙන් දෙතොල් පිස දමා,</p>
	<p class="block_8">“දැන් හරි  මම ඔයාට ඇහුම් කන් දෙන්නම්.”</p>
	<p class="block_8">“ඔයා මට පොරොන්දු වෙන්න ඕන මාව දැක්කයි කියල කියන්නේ නැහැ කියල, මම මේ කියන දේ කිව්වෙ කවුද කියල කියන්නෙත් නැහැ කියල පොරොන්දු වෙන්න ඕන. දිවුරන්න.”</p>
	<p class="block_8">ඔහු එයට එකඟතාවය පෙන්වමින් අත එසවීය.</p>
	<p class="block_8">“මම දිවුරනව”</p>
	<p class="block_8">දෙවියන් පල්ලද?”</p>
	<p class="block_8">“දෙවියන් පල්ල”</p>
	<p class="block_8">“හොඳයි එහෙනම් ඔයා එයාට කියන්න එයාගෙ තාත්ත මැරුණ කියල, අම්මත් මැරුණ සහෝදරයත් මැරණ කියන්න. දැනට අවුරුදු තුනහමාරකට ඉස්සෙල්ල, 1883 ජනවාරි මාසෙ ටයිෆොයිඩ් උණ හැදිල, එකම මාසෙ තුන්දෙනාම මැරුණ.”</p>
	<p class="block_8">ඔහුගේ මුළු සිරුර පුරා රුධිරය තදවී යන්නාක් මෙන් දැනිණ. විනාඩි කීපයක් කතා කරගත නොහැකිව සිටියේ කුමක් කියම්දැයි සිහි එලවා ගත නොහැකිවය.</p>
	<p class="block_8">“ඔයාට සහතිකද?”</p>
	<p class="block_8">“ඔව් මම හොඳින්ම දන්නව.”</p>
	<p class="block_8">“කවුද ඔයාට ඒක කිව්වෙ?”</p>
	<p class="block_8">ඇය ඔහුගේ ගෙල වටා අත් යවා ඔහුගේ ඇස්වලට එබුණාය.</p>
	<p class="block_8">“ඔයා මාව පාවලා දෙන්නෙ නැහැ කියල දිවුරනවද?”</p>
	<p class="block_8">“මම දිවුරනව”</p>
	<p class="block_8">“මම ඔහුගෙ සහෝදරි.” </p>
	<p class="block_8">නිරායාසයෙන්ම ඇගේ නම ඔහුගේ මුවින් පිටවිය.</p>
	<p class="block_8">“ෆ්‍රන්ස්වාස්?”</p>
	<p class="block_8">අසීමිත බියජනක හැඟීමකින් සිහි විකලවන බියකින් ඇය නිහඬව ඔහු දෙස සැලකිල්ලෙන් ඇස් යොමා බලා සිට ඔහුගේ කණට කර හීන් හඬින් </p>
	<p class="block_8">“අනේ, අනේ, මේ ඔයාද සෙල්ස්ටීන්,” යනුවෙන් ඇසුවාය.</p>
	<p class="block_8">ඔවුහු දරදඬුව වාඩිවී එකිනෙකාගේ ඇස්වලට එබී ගෙන සිටියෝය.</p>
	<p class="block_8">ඔවුන් වටා වූ නාවිකයෝ සිටියේ කෑගසමිනි. වීදුරු ගැටෙන හඬවල්ද මිටි කරගත් අත්වලින් මේසවලට ගසමින්ද විළුඹු වලින් පොලවට ගසමින්ද ගායනාවන්වල තාල අල්ලමින් සිටි නාවිකයන් සමග සිටි ගැහැණුන්ගේ උස් හඬැති කෑගැසීම්ද ඝෝෂාකාරි සංගීතය සමග මිශ්‍රව තිබිණ.</p>
	<p class="block_8">ඔහුට ළංව හේත්තුවී සිටි සිය සහෝදරියගේ උණුසුමද බියද ඔහුට දැණින. කිසිවෙකුට ඇසේ යයි බියෙන් ඔහු ඇයට පමණක් ඇසෙන සේ සිහින් හඬින් ඇගේ කණට කෙඳිරුවේය.</p>
	<p class="block_8">“මගෙ දෙයියනේ, මං කරල තියෙන්නේ කදිම වැඩක්.”</p>
	<p class="block_8">ක්ෂණයකින් ඇස්වලට කඳුළු පිරි ගිය ඇය ගොත ගැසුවාය.</p>
	<p class="block_8">“ඒක මගේ වැරැද්දක් නෙවෙයි එහෙම නේද!”</p>
	<p class="block_8">එනමුදු ඔහු කතා කළේ අනපේක්ෂිතවය. </p>
	<p class="block_8">“එහෙනම් ඒගොල්ලො මැරුණා.”</p>
	<p class="block_8">“ඔව් එගොල්ලො මැරුණ.”</p>
	<p class="block_8">“තාත්ත, අම්ම, මගේ සහෝදරය ඒ හැමෝම මැරුණා?”</p>
	<p class="block_8">“මම දැන් ඔයාට කිව්ව වගේ ඒ තුන්දෙනාම මැරුණෙ එකම මාසෙ. කිසිම දෙයක් නැතුව මං තනි වුණා. දොස්තරලට ගෙවන්න, බෙහෙත්වලට ගෙවන්න, මිනී තුනක් වළලන්න, මේ ඔක්කොම මට තනියම කරන්න වුණා. මම ණය වුණා. ගෙදර තිබුණු බඩු මුට්ටු විකුණල දාල මම ඒ ණය ගෙව්ව.</p>
	<p class="block_8">“එයිට පස්සෙ මම ගියා නාකි කැෂුක්ස් ගාව වැඩකාරකමට, ඔයා දන්නවනේ අර සොත්තිය. එතකොට මට වයස පහලොව ලැබුවා විතරයි. ඔයා යනකොට මට වයස දහහතරක් වත් ඇති නැති තරම්. උගෙන් මං කරදරේකට වැටුණ. තරුණ කාලෙ මෝඩ වෙනව. එයින් පස්සෙ මම ගියා පෙරකදෝරුවෙක්ගේ ගෘහ සේවිකාවක් විදිහට. ඌත් මාව නොමග යවල මාව නැවත්තුව හාවෙ වල කාමරයක. වැඩි කාලයක් යන්න කලින් ඌත් එන එක නැවැත්තුව. වැඩක් හොයාගන්න කල් කන්න දෙයක් නැතුව මම දවස් තුනක් කන්න නැතුව හිටිය. වෙනත් අනිත් අය වගේම මමත් ගියා ගෙදරකට. මමත් ලෝකය දැක්ක. මේ අප්‍රසන්න ලෝකය දැක්ක, රූන්, ඉස්රූන්, ලිලී, බෝඩර්, පෙපර්නියෝස්, පර්පිග්නන්, නීස්. දැන් මම මෙහෙ මාසෙල්ස්වල.”</p>
	<p class="block_8">ඇස්වලින් ගලා ගිය කඳුළු නහය සහ කම්මුල් තෙත් කරමින් ඇගේ මුව තුළට ගලා ගියේය. </p>
	<p class="block_8">ඇය දිගටම කතා කළාය. </p>
	<p class="block_8">“අනේ සෙල්ස්ටියන් මම හිතුව ඔයත් මැරිල කියල.”</p>
	<p class="block_8">“මම ඔයාව නැවත මෙහෙම දකින්න වෙයි කියල කවදාවත් හිතුවෙ නෑ. මම යනකොට ඔයා හරි පොඩියි. දැන් හුඟක් ලොකුයි. ඔයාට ඇයි බැරි වුනේ මාව අඳුරගන්න.”</p>
	<p class="block_8">ඔහු ඇසුවේය.</p>
	<p class="block_8">ඇය පෑවේ අපේක්ෂා සුන් වූ ඉඟියකි. </p>
	<p class="block_8">“මම හුඟක් මිනිස්සු දැකල තියෙනව. ඒ හැම මිනිහෙක්ම මට එක සමානයි.”</p>
	<p class="block_8">අප්‍රසන්න අවුල් වූ වේදනාබර හැඟීමකින් ඔහු ඇගේ ඇස් දෙස ඇසිපිය නොහෙලා බලා සිටියේය. නොතකා සිටිය නොහැකි තරමේ බලවත් චිත්ත වේගයකින් සිටි ඔහුට අවශ්‍ය වූයේ තැලුම් කෑ දරුවෙකු මෙන් කෑ ගසා හැඬීමටය. ඔහුගේ කකුල් මත දෙකකුල් දෙපසට දා වාඩිවී අත්වලින් තම පිට අල්ලාගෙන තවමත් ඔහුගේ දෙඅත් අතර සිටි කෙල්ල දෙස එක එල්ලේ බලා සිටි ඔහු එක බැල්මකින් ඇය තම සහෝදරිය බව අවසානයේ හඳුනා ගත්තේය. ඒ පැත්තට මේ පැත්තට විසිවෙමින් ඔහු මුහුදේ ගත කළ කාලයේදි රටේ අනෙක් මිනිසුන් සමගම අතහැර තනිකර දමා ආ තිදෙනා සමග සිටි මේ කුඩා නංගි ඔවුන් මැරෙණ අන්දම බලා සිටින්නට ඇත. </p>
	<p class="block_8">නාවිකයකුගේ විසල් අත්වලින් එක්වරම ඇගේ මුහුණ තමා වෙත හරවා ගත් ඔහු ඇයව දැඩිව වැළඳ ගත්තේ මිනිසෙකු තමාගේම ලේ මස් වැළඳ ගන්නාක් සේය. ඉන්පසු ඉකි බිඳීම්, මිනිසකුගේ දරුණු ඉකි බිඳීම්, මිනිසෙකුගේ දිගට ඇදී ගිය වැළපුම් ඔහුගේ උගුරෙන් මතුව ආයේ බීමත් මිනිසකුගේ ඉක්කාවක් මෙනි. </p>
	<p class="block_8">ඔහු ගොත ගැසුවේය. </p>
	<p class="block_8">“ඔයාව දැකගත්ත, ඔයාව ආයෙමත් දැක ගත්ත මගේ පුංචි ෆ්‍රන්ස්වාස්...”</p>
	<p class="block_8">ඇයව ඉවත් කර එක්වරම තම දෙපා මත නැගී සිටි ඔහු මහත් බිය ගෙන දෙන පරුෂ වචනයෙන් බැණ වදිමින් මිටි කරගත් අත්වලින් මේසයට ප්‍රචණ්ඩව පහර දුන්නෙන් මේසය මත වූ වීදුරු පෙරළි බිඳී කුඩා කැබලි බවට පත් විය. ඉන්පසු ඔහු අඩි තුනක් ඉදිරියට ගොස් දෙඅත් දෙපසට විහිදා මුනින් තලාවි බිමට වැටුණේය. ඔහු අත්වලින් කකුල්වලින් පොළවට ගසමින්, කෑ ගසමින් රෝල් වූයේ පණ අදින මිනිසෙකු වේදනාවෙන් කෑ ගසන හඬක් නංවමිනි.</p>
	<p class="block_8">සියලුම නාවිකයෝ ඔහු දෙස බලා සිනාසුනෝය.</p>
	<p class="block_8">“එයා බාගෙට බීල නෙවෙයි.” එකෙක්  පැවසුවේය. </p>
	<p class="block_8">“මෙයාව ඇඳකට දාමු,” තවකෙක් පැවසුවේය. “මෙයා එළියට ගියොත් හිරේට යවයි.” </p>
	<p class="block_8">ඔහුගේ සාක්කුවල මුදල් තිබූ හෙයින් අයිතිකාරිය ඔහුට ඇඳක් ලබා දුන්නාය. හිටගන්නටවත් නොහැකිව බීමත්ව සිටි අනෙක් නාවිකයෝ පටු තරප්පු පේළියේ ඔහුව උඩට ඔසවා ගෙන ගොස් පසුව ඔහුට හමුවු ගැහැණියගේ කාමරයේ කවිච්චියට දැමූහ.</p>
	<p class="block_8">ඔවුන් ගිය පසු ඉතිරි වූ ඇය ඒ වරදකාරි කවිච්චිය පා මුල වාඩි වී උදා හිරු නැගෙන තෙක් හැඬුවාය.</p>
	</body></html>
